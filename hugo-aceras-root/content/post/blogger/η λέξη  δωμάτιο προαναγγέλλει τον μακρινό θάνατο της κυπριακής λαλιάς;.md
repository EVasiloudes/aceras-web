---
title: 'Η λέξη  δωμάτιο προαναγγέλλει τον μακρινό θάνατο της κυπριακής λαλιάς;'
date: 2011-01-25T23:50:00.005+01:00
draft: false
url: 
tags:
  - Blogger Archive
categories: Παλιά
---

[![](https://blogger.googleusercontent.com/img/b/R29vZ2xl/AVvXsEg6xqapT6fFfPSJOChvauONi7ge-5424kkhNhETUVOQJDNUuEf8F2J_eYi5g8sk3DDCHgA-RuOdhWcAirbEs5PYmjz4PsE5gjvGjvosYkdvs4p7BXlcmtpO4fP7U-99PB9kUldIV_GCpbc/s320/%2521cyprus-map-by-piri-reis.jpg)](https://blogger.googleusercontent.com/img/b/R29vZ2xl/AVvXsEg6xqapT6fFfPSJOChvauONi7ge-5424kkhNhETUVOQJDNUuEf8F2J_eYi5g8sk3DDCHgA-RuOdhWcAirbEs5PYmjz4PsE5gjvGjvosYkdvs4p7BXlcmtpO4fP7U-99PB9kUldIV_GCpbc/s1600/%2521cyprus-map-by-piri-reis.jpg)  
Άμαν μιλά ένας σεμνός σοφός άθρωπος πρέπει να σιωπάς τζιαι να ακούεις. Τζιαι άμαν γράφει κάπου, πρέπει να θκιαβάζεις προσεκτικά τζιαι άμαν χρειαστεί θκυο φορές.  
  
«Μπορώ να διαβάσω ένα κείμενο και να ξέρω πότε γράφτηκε από τις λέξεις που χρησιμοποιεί», είπεν ο Δρ Γιαγκουλλής σε συνέντευξην που έδωσεν στον Πολίτην την Κυριακήν 23 του Γεννάρη. «...αν μιλά για δωμάτιο, για κάμαρη, για τσάμπρα, για οντά…».  
  
Μες την δεκαετίαν του ογδόντα, μετά τον πόλεμον, ετζιοιμούμουν σε μιαν κάμαρην με τα τρία αδέρκια μου. Η κάμαρη μου τα πρώτα κοσπέντε χρόνια της ζωής μου ήταν έναν κοινόβιον μέσα στο οποίον έπρεπεν να έβρω τον ζωτικόν ιδιωτικόν χώρον να ονειρευτώ. Να κλάψω κρυφά. Να φαντασιωθώ τες κρυφές πλατωνικές μου ερωτικές περιπέτειες, χωρίς να με πάρει κανένας χαπάριν. Να γδυθώ χωρίς να με δουν άλλοι παρόντες. Να ηρεμήσω τζιαι να τζιοιμηθώ, αγνοώντας ροχαλητά ή παραμιλήματα άλλων. Να θκιαβάσω τα γράμματα μιας αγαπημένης, χωρίς φως. Να συγκεντρωθώ να θκιαβάσω ένα βήμα μπροστά και δύο πίσω χωρίς να ενοχλήσω ή να ενοχληθώ. Αυτός ο χώρος ήταν η κάμαρη στην οποίαν εμεγάλωσα.  
  
Τζιαι τωρά ακόμα, λαλώ του μωρού μου «πήαιννε στην κάμαρην σου» (την ιδιωτική), «εκαθάρισες την κάμαρη σου;». Είμαι της προηγούμενης γενιάς, θα έλεεν ο Δρ Γιαγκουλλής. Τζιαι άμα μου μιλά το μωρόν, λαλεί μου «έλα στο δωμάτιο μου να μου πεις ιστορία».  
  
Γράφει ακόμα ο Δρ. Γιαγκουλής: «Στο μακρινό μέλλον θα σβήσει η κυπριακή διάλεκτος, έχει όμως πολύ δρόμο να διανύσει ακόμη. Συνέχεια κουτσουρεύεται και μένουν τα αδρομερή στοιχεία της. Πάρα πολλές λέξεις υποχρεωτικά μπήκαν στο περιθώριο λόγω και της νέας τεχνολογίας. Ποιός ξέρει τι είναι το γαλευτήρι σήμερα; Πρώτα ήταν η καντήλα, τώρα είναι το ποτήρι. Ήταν η τσιανάκκα, τώρα είναι το πιάτο. Και επειδή δεν είμαστε παραγωγοί τεχνολογίας, τα προϊόντα θα έρχονται έτοιμα με το όνομά τους: κομπιούτερ, πρίντερ… Αυτές όμως είναι λέξεις. Δεν είναι δομές. Μακροπρόθεσμα μάλλον θα χαθούν και οι δομές και θα μιλούμε όπως οι Αθηναίοι. Η μεγαλομανία μας, τα ΜΜΕ, όσοι σπουδάζουν στην Ελλάδα, ακόμη και κάποιοι που πάνε απλά διακοπές στην Ελλάδα για μια βδομάδα, έρχονται πίσω και δεν καταδέχονται να μιλήσουν κυπριακά! Αυτό είναι χτύπημα για την κυπριακή διάλεκτο.»  
  
Συφφωνώ απόλυτα, μόνο που δεν θα έλεα μεγαλομανία. Θα έλεα ο επαρχιωτισμός μας. Στην Γερμανοελβετίαν όπου η επίσημη γλώσσα εν τα γερμανικά, ο κόσμος δεν έχει κκόμπλεξ να μιλήσει την λαλιάν που εμίλησεν έσσω του. Η τηλεόραση έχει προγράμματα που μιλά την διάλεκτο τζιαι προγράμματα που μιλά την επίσημην γερμανικήν. Στο σχολείον οι δασκάλοι απευθύνονται στα μωρά όπως τους μιλά η μάμμα τους τζιαι ο παπάς τους, παρόλον που τους μαθαίνουν γραφήν τζιαι ανάγνωσην της επίσημης γλώσσας.  
  
Εμάς η γλώσσα μας είναι χωρκαθκιόν. Μόνον οι ξένοι μετανάστες μιλούν σε δημοσιογράφον με ευφράδειαν τζιαι εις άπταιστον κυπριακήν λαλιάν.  
  
Να φανταστείτε, ακόμα τζιαι γω που γράφω κυπραίικα, ακόμα τζιαι γω που επιμένω να μιλώ του μωρού μου στα ξένα την κυπριακήν λαλιάν, εσυνέβην μου το εξής κουφόν: έπιασα πριν λλίον τζιαιρόν έναν καττίν ράτσας. Σε κάποιαν στιγμήν εσύλλαβα τον εαυτόν μου να κάμνει κκουλαφούθκια της καττούς στα καλαμαρίστικα! «Τι κάνεις;» άκουσα τον εαυτόν μου να της λαλεί! «Έλα εδώ!». «Μπρίο ρε», θα μου έλεεν ο τζιύρης μου αν με άκουεν. «Σιγά πον να κάμεις κακήν διαπαιδαγώγησην στο γατάκιν ράτσας!»  
  
Τζιαι όμως. Η αυθόρμητη χρήση των καλαμαρίστικων μπροστά σε μιαν νέαν κατάστασην, η αυθόρμητη χρήση των καλαμαρίστικων άμαν θέλουμεν να φανούμεν ευγενικοί ή γραμματιζούμενοι, καλλιεργημένοι, είναι η αρχή του τέλους της γλώσσας. Ακόμα τζιαι οι ευχές στα τηλεφωνούθκια για το νέον έτος είναι τωρά στα καλαμαρίστικα.  
  
Έτσι είναι οι ζωντανοί οργανισμοί. Όπως γενιούνται πεθαίνουν. Όσον έσιει ανάγκην την γλώσσαν ο χρήστης της λαός, η γλώσσα ζει. Όταν έχει ανάγκην μιαν άλλην, η παλιά πάει στον τάφον με τους τελευταίους που την εχρησιμοποιήσαν για να σενεννοηθούν με τον κόσμον τους.  
  
Σε μας ο θάνατος ήρτεν ίσως πρόωρος βοηθούμενος από τις ανάγκες εθνικών αγώνων. Ο ψόφος της γλώσσας μας, είναι ίσως η μόνη καθαρή νίκη της ΕΟΚΑ. Εκτός που την άλωσην του κράτους τζιαι της οικονομίας για πεήντα χρόνια που τα μέλη της, όλους τους άλλους εθνικούς στόχους που έβαλεν επέτυχεν τους μισοδότζιν. Την γλώσσαν όμως εσκότωσεν την τέλλεια. Δεν το εσυνειδητοποιήσαμεν ακόμα καλά διότι η γλώσσα θέλει τρεις τέσσερεις γενιές για να της φκει τέλλεια η ψυσιή. Το τέλος δεν ήρτεν. Το τέλος επέρχεται γιάλι-άλι.  
  
Το κράτος μας δεν ετυποποίησεν ακόμα καν την γραφήν της λαλιάς μας, άμπα τζιαι παρεξηγήσει το κάνένας. Μέχρι τζιαι μεθόδους Ζίφκωφ εχρησιμοποίησεν για να παραποιήσει τοπονύμια που τουρκοφέρνουν γράφοντας Λακκιά, Αγλαγγιά τζιαι Αναφωτίδα.  
  
Η ένωσις επετεύχθη έστω τζιαι στα λόγια. Τα Κυπριόπουλλα μπορούν να τζιοιμούνται τώρα ήσυχα την νύχταν σε δωμάτια όπως τα Αθηναιόπουλλα. Οι κάμαρες είναι πκιον για τους «χώρκατους» τζιαι για τους «γέρους».
