---
title: 'Πράσινος καπιταλισμός τζιαι ρεπάνια μπλε.'
date: 2010-04-06T11:34:00.004+01:00
draft: false
url: 
tags:
  - Blogger Archive
categories: Παλιά
---

[![](https://blogger.googleusercontent.com/img/b/R29vZ2xl/AVvXsEgsLOOsmyIiKrTZWfLrR5LrpDzZvehVzlwL2onr8tNQUwQ2n3itE9085ffYhh3Lm3OQpr06092oGQHjHk8VuqOSMmzdw_0xJ4KiBha4AyDBt1iWH1k21grHrgKN7vVxMrHMxqehY4eAqJY/s400/radis+fraicheur.JPG.jpeg)](https://blogger.googleusercontent.com/img/b/R29vZ2xl/AVvXsEgsLOOsmyIiKrTZWfLrR5LrpDzZvehVzlwL2onr8tNQUwQ2n3itE9085ffYhh3Lm3OQpr06092oGQHjHk8VuqOSMmzdw_0xJ4KiBha4AyDBt1iWH1k21grHrgKN7vVxMrHMxqehY4eAqJY/s1600/radis+fraicheur.JPG.jpeg)  

  

Τους Εγγλέζους δεν τους εχώνεψα ποττέ. Που τον τζιαιρόν που άρκεψα να καταλάβω που τον κόσμον μου, εσσίσκιαζα τους κάθε πρωί την ώραν που επέρναν που τες βάσεις το λεωφορείον που μας έπαιρνεν σκολείο στη Σκάλα. Αν έχω ρατσισμόν μέσα μου σίουρα τζιει που φκαίννει σαν το φαρμάτζιν εν πας τους Εγγλέζους. Τζιαι άμαν λαλώ εγγλέζους, πιάννει το κολάνιν ούλες τες αγγλοσαξόνικες κουλτούρες. Που τους Καναδούς ως τους Αυστραλέζους, που τους Ιρλανδούς ως τους Σκωτσιέζους. Ακούω αγγλοσάξοναν να προφέρει την λέξη my money τζιαι φκάλλει σπυρούθκια ο κώλος μου.  
  
Που αθθυμήθηκα τον ρατσισμό μου τωρά;  
  
Την περασμένην εφτομάδαν είχα δκυό συναντήσεις. Η μια με έναν Κυπραίον δόχτοραν αγγλοσαξόνικης εκπαίδευσης, μάστρον κάπου στην κυβέρνησην, τζιαι η άλλη με έναν αγγλοσάξοναν διευθυντήν μιας τεχνικής υπηρεσίας κάπου στην Ελβετίαν. Τζιαι οι θκυο εφκάλαν μου με τον ίδιον στόμφον την ίδιαν φράσην, έχοντας την εντύπωσην μάλιστα ότι ήταν τζιαι ιεραποστόλοι του επιστημονικού ορθολογισμού.  
  
Ο ένας λαλεί μου: «εν καλές οι ανανεώσιμες πηγές της ενέργειας αλλά πόσον τζιαιρόν θέλει να τες αποσβέσεις;»  
  
Με τον άλλον εσυζητούσαμεν το μέλλον ενός κτηρίου 45΄000 τετραγωνικών μέτρων που εκτίστην το 70, του οποίου η όψη ππέφτει λουβούθκια που τα γερατεία τζιαι που καταναλώννει έναν καρατέλλον ενέργειαν. Είναι κατηγορίας G για να καταλάβετε, έναν σαράβαλλον που είναι για τα κτήρια αυτόν που είναι για τες λάμπες η λάμπα πυρακτώσεως, ή για τα αυτοκίνητα αυτόν που είναι έναν Zephyr του εξήντα. Εμιλούσαμεν για το κόστος ανακαίνισης των όψεων που λουβούν τζιαι του συστήματος αερισμού που αερίζει το κτήριο 12 φορές παραπάνω που μιαν κανονικήν σύγχρονην οικοδομήν.  
  
— Θα ανακαινιστεί τωρά, 40 χρόνια μετά που την ημέραν που εκτίστην, είπα του. Την επόμενην φοράν που θα ανακαινιστεί σε 40 χρόνια, σύμφωνα με την γραφικήν παράστασην του Hubert, τα αποθέματα πετρελαίου στη γή θα είναι κάπου στο 60% των σημερινών αποθεμάτων. Θα ξοθκιάσετε 56 εκατομύρια, να μεν τα πετάξετε τζιαι να είναι το κτήριον παρωχημένον πριν την ώραν του...  
  
Υπολόγισα του πόσην ενέργειαν θα εξοινονομίσει η θερμομόνωση του κτηρίου, τζιαι πόσην η μετατροπή του συστήματος αερισμού. Θα κάμουμεν 82% εξοικονόμησην με μιαν όπως πρέπει ανακαίνησην.  
  
— Που τες δκυόμισι σσιλάες τόνους διοξύδιον του άνθρακα που ξερνά το κτήριον μες την ατμόσφαιραν σήμερα, θα γλυτώσουμεν τους δκυό σσιλιάες μετά την ανακαίνισην. Αν το υγροποιούσαμεν, τούτον ούλον το CO2 που εκπέμπεται στην ατμόσφαιραν για να θερμανθεί το κτήριον, θα έθελεν κάθε χρόνον πεηνταέναν φορτηγά των σαράντα τόνων να το ξηντιλίσουν. Τζιαι που να το πάρεις να το πετάξεις...  
  
— Κκέλ ε λε τταν ντε ρεττοουρ (quel est le temps de retour, δηλαδή σε πόσα χρόνια θα πιάω τα λεφτά μου πίσω) λαλεί μου με την αγγλοσαξόνικην του προφοράν που τονίζει τα ττου τζιαι τα κκου τζιαι λαλεί όου αντις ου.  
  
— Trois cent ans (300 γρόνια) είπα του με όλην την επιθετικότηταν που μπορώ να εκφράσω προς αγγλοσάξοναν. Θερμομονώννετε για να να φκάλετε ριάλλια, οξά γιατί εν ανάγγη;  
  
Τουλάχιστον αυτός έβριξεν, διότι εκτός από αγγλοσάξονας, είναι τζιαι έξυπνος. Με τον αγγλοσάξοναν Κυπραίον (sic) που τα ξέρει ούλλα εσυζήτουν μιαν ώραν ώσπου τζιαι εβαρέθηκα τζιαι άφηκα τον στον κόσμον του με έναν «έ, εσείς ξέρετε καλλύττερα που οικονομία, εγώ εν τζιαι είμαι οικονομολόγος».  
  
Αθθήμησεν μου τον εγγλέζον που με εσιόκκαρεν στο πρώτον ευρωπαϊκόν ερευνητικόν πρόγραμμαν για την εξοικονόμισην ενέργειας στο οποίον ελάμβανα μέρος προ δεκαετίας σαν νεαρός βοηθός. Ούλοι εσπάζαμεν τον νουν μας να μηχανευτούμεν ως που φτάννει η δύναμη μας να μεγιστοποιήσουμεν την απόδοσην των μέτρων εξοικονόμησης, τζιείνου, η μόνη του έννοια ήταν how much time to get his money back. Ήταν ο πρώτος με τον οποίον εμάλλωσα για τούτην την οικονομικίστικην λουβάνα.  
  
Καλάν ρε γάρε. Θέλεις να υπολογίσεις πόσα χρόνια θα αποσβέσεις την επένδυσην σου. Παίρνεις οικολογικά μέτρα για να φκάλεις ριάλια; Οξά γιατί νιώθεις την ανάγκην να συμβάλεις στην μείωσην της ρύπανσης; Όταν αποφασίσεις να βάλεις μάρμαρον έσσω σου αντίς για κεραμικό, κάθεσαι να υπολογίσεις τον χρόνον απόσβεσης του; Όταν αποφασίζεις να κτίσεις 400 τετραγωνικά, αντίς για 150 που κανούν μιαν κανονικήν μικροαστικήν οικογένειαν να ζήσει καλά, κάθεσαι να υπολογίσεις χρόνον απόσβεσης; How much time to get your money back; οξά θέτεις την ερώτησην στο πουντζίν σου αν έχει τα λευτά για να πληρώσεις αυτόν που τραβά η ψυσιή σου;  
  
Τζιαι άτε είσαι ππαραόπιστος αγγλοσάξονας που παίζει την μπακκίραν με τον πιστολόγκον. Άτε υπολόγισες τον χρόνον απόσβεσης. Με τι τιμήν του πετρελαίου θα τον υπολογίσεις;  
  
Που την ημέραν που έκαμα τζιείνον τον καφκάν τζιαι έφαεν το Εγγλεζούιν κατάμουτρα ούλην μου την χολήν που εσύναξα τόσα χρόνια που στους αγγλοσάξονες σπαγγοραμμένους, η τιμή του πετρολάου επέρασεν που τα 250 φράγκα τα σσίλια λίτρα στα 1200. Το δασκαλεμένον της καπιταλιστικής οικονομίας εγγλεζούιν, του οποίου μόνον η λίρα βαρεί πας την πιλάντζαν της κρίσης, η τιμή που χρησιμοποίησε στον υπολογισμόν του εψήλωσεν κατά 4.8 φορές. Τζιαι μόνον 10 χρόνια επεράσαν που τότες. Όχι 40 που ζιει έναν κτήριον. Ακόμα τζιαι για τον ππαραόπιστον καπιτάλαν, ο υπολογισμός του ταχάτες επιστήμονα οικονομίζοντος μηχανικού (όπως λαλούμεν αρχιτεκτονίζων αρχιτέκτονας) έππεσεν 4.8 κέντρα τζιει που το κέντρον.  
  
Μα δεν είναι βιώσιμες οι εναλλακτικές πηγές ενέργειας είπεν μου ο πασς οικονομίζων οικονομολόγος στη Λευκωσία. Καλάν ρε Κίλλη, ο πλανήτης εν βιώσιμος με τες συμβατικές; Η Κύπρος ολόκληρη εν βιώσιμη που εξαρτάται που τες πετρελαιοπηγές του κάθε τζιελλαπηά πρίγκηπα που τες κατέχει. Εν βιώσιμη που με απόφασην αριστερής κυβέρνησης ανεξαρτητοποιείται που τες καιρικές συνθήκες για να σιει νερόν για να εξαρτηθεί που έναν εξωτερικόν πόρον που έχει φυσικόν όριον οικονομικής εξάντλησεις 40 χρόνια; (Μπορεί να έχουμεν όριον φυσικής εξάντλησης του πετρελαίου 100 χρόνια, αλλά όταν τα αποθέματα ππέσουν κάτω που το 50%, ένας φυσικός πόρος γίνεται οικονομικά απρόσιτος, τζιαι όποιος δεν πιστεύκει ας μελετήσει την τιμήν του χαλκού σε σχέση με την κατάστασην των αποθεμάτων).  
  
Όποιος αρωτά how much time to get his money back πον να θερμομονώσει το σπίτιν του, δείχνει ότι ακόμα δεν εκατάλαβεν σε ποιόν κόσμον ζιει. Οι πράσινοι ππαραόπιστοι πίννοντες νερόν στο όνομαν του καπιταλισμού, που έχουν το θράσος να θέλουν να δείξουν τζιαι πράσινον πνεύμαν φκάλλοντας τζιαι κκιάριν επιπλέον, αν θέλουν να έχει το πνεύμαν τζιαι κάποιαν ουσίαν, θα πρέπει να θκιαλέξουν. Ή θα επενδύουν για να φκάλουν λευτά να τα ξοθκιάσουν σε άλλα καταναλωτικά υλικά (δηλαδή πιάννω ρύπανση που την μιαν πούγκαν τζιαι βάλλω την στην άλλην), ή θα πληρώσουν ανάλογα με το πουντζίν τους την τιμήν της ρύπανσης, μειόννοντας την όσον τους επιτρέπει η οικονομική τους ευχαίρια.  
  
Όποιος νομίζει σαν τον Ομπάμαν, σαν τον Σαρκοζίν τζιαι σαν τον Παπανδρέου ότι εν να αλλάξει τον καπιταλισμόν για να σώσει τον πλανήτην, πρέπει να ξέρει ότι η οικονομική απόσβεση των παραπάνω εναλλακτικών πηγών ενεργείας, όσον τζιαι των παραπάνω των επενδύσεων για εξοικονόμισην ενεργείας είναι πάνω που 100 χρόνια.  
  
Ε και; Τι θα κάμουμεν; Θα πρέπει να κρούσουμεν μάνι-μάνι τα αποθέματα πετρολάου που διαθέτει η ανθρωπότητα για να ακριβώσει τζιαι να γινούν οι εναλλακτικές πηγές βιώσιμες έτσι ώστε να τις επιλέγει ελεύθερα ο ελεύθερος καταναλωτής για να σταματήσουμεν την ρύπανση; Να τρέξουμεν μια ώρα γληορήττερα προς την κατεύθυνσην που απευχόμαστεν για να μπορέσουμεν να την αποφύγουμεν; Δεν γίνεται να ακριβώσει η ενέργεια πριν να λείψει δια παντός ή πριν να γινεί η γη θερμοκήπιον;  
  
Πράσινος καπιταλισμός δεν θα υπάρξει διότι άμαν το σύστημαν αξιών που καθορίζει την επιλογήν τζιαι την καταναλωτικήν συμπεριφοράν είναι το κέρδος τζιαι η μεγιστοποίηση του προσωπικού πλουτισμού, η πιλάντζα της επιλογής θα βαρεί πάντα προς την ρύπανση. Η ρύπανση είναι πιο φτηνή που την καθαριότηταν. Αν δεν ήταν, τότε ο καπιταλισμός θα ήταν ήδη πράσινος, δεν θα υπήρχαν ρίσκα από κλιματικές αλλαγές ή από εξάντλησην των μη ανανεώσιμων πρώτων υλών.  
  
Ο καπιταλισμός θα πρασινίσει όταν οι επιλογές των ανθρώπων τζιαι των κοινωνιών θα αποφεύγουν την ρύπανσην τζιαι την αλόγιστην εξάντλησην των πηγών που ανοίκουν τζιαι σε άλλες γενιές. Σε έναν οικονομικόν πεδίον όπου οι συναλλαγές τζιαι η κατανάλωση καθορίζονται που την τιμήν που ορίζει ο ανταγωνισμός τζιαι το ισοζύγιον μεταξύ προσφοράς τζιαι ζήτησης, το πιο φτηνόν θα είναι πάντα αυτόν που ρυπαίνει παραπάνω. Η δε ολική ρύπανση δεν εξαρτάται μόνον που τον βαθμόν ρύπανσης που παράγει η διαδικασία παραγωγής ενός αγαθού. Εξαρτάται τζαι που τον ρυθμόν κατανάλωσης. Σε μιαν οικονομίαν που η ανάπτυξη είναι ο δείκτης ευρωστίας τζιαι η τιμή το κριτήριον επιλογής, πράσινες επιλογές θα υπάρχουν μόνον για το θεαθήναι.  
  
Αν αλλάξουμεν τον δείχτην τζιαι στην θέσην της ποσοτικής ανάπτυξης της οικονομίας βάλουμεν την ποιοτικήν ωφέλεια τζιαι στην θέσην της τιμής βάλουμεν την ποιοτικήν αξία, δεν θα μιλούμεν πλέον για καπιταλισμόν. Ούτε τζιαι για σοσιαλισμό βέβαια. Ίσως μιλούμεν για το μέλλων οικονομικόν σύστημα που η φύση θα επιβάλει στους αθρώπους να φανταστούν.  
  
Πράσινος καπιταλισμός, πράσινη αγορά, πράσινα άλογα τζιαι ρεπάνια πλε.  
  
Μείνετε τζιειαμαί, ο ένας να πιωρώννει τα ριάλλια του να κρούζει πετρόλαον για να θερμαίνει το σπίτιν του σε μιάν χώραν όπου ο νήλιος λάμπει 300 μέρες τον χρόνον, τζιαι ο άλλος να πα να πετάξει 46 εκατομύρια για να κάμει το κτήριον που διαχειρίζεται όμορφον, συνεχίζοντας να παράγει 2’500 τόνους CO2 τον χρόνον μες την ατμόσφαιραν. One day you are goint to get your money back.
