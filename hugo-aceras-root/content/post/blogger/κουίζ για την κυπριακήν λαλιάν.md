---
title: 'Κουίζ για την Κυπριακήν λαλιάν.'
date: 2011-01-30T00:46:00.005+01:00
draft: false
url: 
tags:
  - Blogger Archive
categories: Παλιά
---

[![](https://blogger.googleusercontent.com/img/b/R29vZ2xl/AVvXsEgtc3GFPI6snMSMbhtE-uwQjZDJg8ob4IrO3FMckD9lp_Al4M6YOIqKtWWUscJcQ4AiKUskD2qCZRDdJHWPQNzjmM50oyy32jSQcxP7S3rfSxMrPfPdOyGnG2pxcrOFTGHCi92bX0dOktA/s320/%25CE%259A%25CF%2585%25CF%2580%25CF%2581%25CE%25BF%25CF%2582%25CE%2594%25CE%25B9%25CE%25AC%25CF%2583%25CF%2584%25CE%25B7%25CE%25BC%25CE%25B1.jpg)](https://blogger.googleusercontent.com/img/b/R29vZ2xl/AVvXsEgtc3GFPI6snMSMbhtE-uwQjZDJg8ob4IrO3FMckD9lp_Al4M6YOIqKtWWUscJcQ4AiKUskD2qCZRDdJHWPQNzjmM50oyy32jSQcxP7S3rfSxMrPfPdOyGnG2pxcrOFTGHCi92bX0dOktA/s1600/%25CE%259A%25CF%2585%25CF%2580%25CF%2581%25CE%25BF%25CF%2582%25CE%2594%25CE%25B9%25CE%25AC%25CF%2583%25CF%2584%25CE%25B7%25CE%25BC%25CE%25B1.jpg)  
  
Αυτόν του κκουιζούιν είναι λλιον διαφορετικόν που τα προηγούμενα. Παίζεται όπως τζιείνα που λαλούν "βρήτε τις 10 διαφορές". Όποιος εθκιάβασεν το προκλητικά απαισιόδοξον κείμενον που έγραψα για την Κυπριακήν διάλεκτον, είτε στο μπλόγκ μου (στην προηγούμενην ανάρτησην) είτε στον Πολίτην της Κυριακής, μπορεί να ξαναθκιαβάσει το νέον κείμενον τζιαι να έβρει 3 βασικές διαφορές. Εξανάγραψα το μετά που την πλούσιαν συζήτησην ακολούθησεν την ανάρτησην τζιαι που έκαμεν την απισιοδοξίαν που μου εμετάδωσεν ο Δρ Γιαγκουλλής να εξατμηστεί. Τες διαφορές που θα σας φατσάρουν σαν βασικές μπορείτε να τες γράψετε ελεύθερα στα σχόλια.  
  
**Η λέξη δωμάτιο προαναγγέλλει τον θάνατο της κυπριακής λαλιάς του 60-70.**  
  
Άμαν μιλά ένας σεμνός σοφός άθρωπος πρέπει να σιωπάς τζιαι να ακούεις. Τζιαι άμαν γράφει κάπου, πρέπει να τα θκιαβάζεις προσεκτικά τζιαι θκυο φορές άμαν χρειαστεί. Τζιαι μετά να σκέφτεσαι.  
  
«Μπορώ να διαβάσω ένα κείμενο και να ξέρω πότε γράφτηκε από τις λέξεις που χρησιμοποιεί», είπεν ο Δρ Γιαγκουλλής σε συνέντευξην που έδωσεν στον Πολίτην την Κυριακήν 23 του Γεννάρη. «...αν μιλά για δωμάτιο, για κάμαρη, για τσιάμπρα, για οντά…».  
  
Μες την δεκαετίαν του ογδόντα, μετά τον πόλεμον, ετζιοιμούμουν σε μιαν κάμαρην με τα τρία αδέρκια μου. Η κάμαρη μου τα πρώτα κοσπέντε χρόνια της ζωής μου ήταν έναν κοινόβιον μέσα στο οποίον έπρεπεν να έβρω τον ζωτικόν ιδιωτικόν χώρον να ονειρευτώ. Να κλάψω. Να φαντασιωθώ τες κρυφές πλατωνικές μου ερωτικές περιπέτειες, χωρίς να με πάρει κανένας χαπάρι. Να γδυθώ χωρίς να με δουν οι άλλοι παρόντες. Να ηρεμήσω τζιαι να τζιοιμηθώ, αγνοώντας ροχαλητά ή παραμιλήματα τους άλλους. Να θκιαβάσω τα γράμματα μιας αγαπημένης, χωρίς φως. Να συγκεντρωθώ να θκιαβάσω ένα βήμα μπροστά και δύο πίσω χωρίς να ενοχλήσω ή να ενοχληθώ. Αυτός ο χώρος ήταν η κάμαρη στην οποίαν εμεγάλωσα.  
  
Τζιαι τωρά ακόμα λαλώ του μωρού μου «πήαιννε στην κάμαρη σου» (την ιδιωτική), «εκαθάρισες την κάμαρη σου;». Είμαι της προηγούμενης γενιάς, θα έλεεν ο Δρ Γιαγκουλλής. Τζιαι άμα μου μιλά το μωρόν, λαλεί μου «το δωμάτιο μου λάμπει».  
  
Γράφει ακόμα ο Δρ. Γιαγκουλής: «Στο μακρινό μέλλον θα σβήσει η κυπριακή διάλεκτος, έχει όμως πολύ δρόμο να διανύσει ακόμη. Συνέχεια κουτσουρεύεται και μένουν τα αδρομερή στοιχεία της. Πάρα πολλές λέξεις υποχρεωτικά μπήκαν στο περιθώριο λόγω και της νέας τεχνολογίας. Ποιός ξέρει τι είναι το γαλευτήρι σήμερα; Πρώτα ήταν η καντήλα, τώρα είναι το ποτήρι. Ήταν η τσιανάκκα, τώρα είναι το πιάτο. Και επειδή δεν είμαστε παραγωγοί τεχνολογίας, τα προϊόντα θα έρχονται έτοιμα με το όνομά τους: κομπιούτερ, πρίντερ… Αυτές όμως είναι λέξεις. Δεν είναι δομές. Μακροπρόθεσμα μάλλον θα χαθούν και οι δομές και θα μιλούμε όπως οι Αθηναίοι. Η μεγαλομανία μας, τα ΜΜΕ, όσοι σπουδάζουν στην Ελλάδα, ακόμη και κάποιοι που πάνε απλά διακοπές στην Ελλάδα για μια βδομάδα, έρχονται πίσω και δεν καταδέχονται να μιλήσουν κυπριακά! Αυτό είναι χτύπημα για την κυπριακή διάλεκτο.»  
  
Συφφωνώ απόλυτα, μόνο που δεν θα λεγα μεγαλομανία. Θα έλεα ο επαρχιωτισμός μας. Στην Γερμανοελβετίαν που η επίσημη γλώσσα εν τα γερμανικά, ο κόσμος δεν έχει κκόμπλεξ να μιλήσει την λαλιάν του που εμίλησεν έσσω του. Η τηλεόραση έχει προγράμματα που μιλά την διάλεκτο τζιαι προγράμματα που μιλά την επίσημη γερμανική. Στο σχολείον οι δασκάλοι απευθύνονται στα μωρά όπως τους μιλά η μάμμα τους τζιαι ο παπάς τους, παρόλον που τους μαθαίνουν γραφήν τζιαι ανάγνωσην της επίσημης γλώσσας.  
  
Εμάς η γλώσσα μας είναι χωρκαθκιόν. Μόνον οι ξένοι μετανάστες μιλούν σε δημοσιογράφον με ευφράδειαν τζιαι εις άπταιστον κυπριακήν λαλιάν. Το ότι καικαιρίζουν οι Κυπραίοι άμαν θέλουν να δώσουν κάποιαν επισημότηταν στον λόγον τους θα κάμει την Κυπριακήν λαλιάν να εξαφανιστεί; Για τες λέξεις έδωσεν μας παραδείγματα ο σεβαστός Δρ Γιαγκουλλής, για τες δομές όμως όι. Συνεχίζουμεν να λαλούμεν «αγαπώ σε» τζιαι όχι «σ΄αγαπώ». Τζιαι ο ήλιος θα σβήσει κάποιαν μέραν. Θα αγωνιούμεν όμως που τα τωρά;  
  
Πριν λλίον τζιαιρόν έπιασα έναν καττίν ράτσας τζιαι κάποιαν στιγμήν εσύλλαβα τον εαυτόν μου άμαν του έκαμνεν κκουλαφούθκια να του τα κάμνει στα καλαμαρίστικα! «Τι κάνεις;» είπα της προχτές! «Έλα εδώ!». «Μπρίο ρε», θα μου έλεεν ο τζιύρης μου αν με άκουεν. «Σιγά πον να κάμεις κακήν διαπαιδαγώγησην στο γατάκιν ράτσας!» Που να έξερεν ο άθρωπος ότι άμαν χαριεντίζεσαι το πρωίν με μιαν ευγενικήν ψυσιήν που την Ελλάδαν, το δείλις άμαν μιλάς του καττουθκιού σου φκαίννουν σου φράσεις στο ίδιο μοτίβο…  
  
Η αυθόρμητη χρήση των καλαμαρίστικων μπροστά σε μιαν νέαν κατάστασην, η αυθόρμητη χρήση των καλαμαρίστικων άμαν θέλουμεν να φανούμεν ευγενικοί ή γραμματιζούμενοι, καλλιεργημένοι, είναι η αρχή του τέλους της γλώσσας; Ντάξει, ακόμα τζιαι οι ευχές στα τηλεφωνούθκια για το νέον έτος σήμερα είναι στα καλαμαρίστικα. Εν εν όμως πάντα που οι Κυπραίοι ήταν δίγλωσσοι τζιαι τρίγλωσσοι; Έννεν η διγλωσσία που επηρέαζεν πάντα την καθομιλουμένην λαλιάν των Κυπραίων τζιαι άλλασσεν την;  
  
Η Κυπριακή γλώσσα μιαν ημέραν θα πεθάνει. Έτσι είναι οι ζωντανοί οργανισμοί. Όπως γενιούνται πεθαίνουν. Όσον έσιει ανάγκην την γλώσσαν ο χρήστης της λαός η γλώσσα ζει. Όταν έχει ανάγκην μιαν άλλην, η παλιά πάει στον τάφον με τους τελευταίους που την εχρησιμοποιήσαν για να σενεννοηθούν με τον κόσμον τους. Σήμμερα όμως ο Κυπραίος ποιάν γλώσσαν έχει ανάγκην για να πει του άλλου να φκάλει φάουσαν ή για να του πει πως τον αγαπά;  
  
Το κράτος μας δεν ετυποποίησεν ακόμα καν την γραφήν της λαλιάς μας, άμπα τζιαι παρεξηγήσει το κάνένας. Μέχρι τζιαι μεθόδους Ζίφκωφ εχρησιμοποίησεν για να παραποιήσει τοπονύμια που τουρκοφέρνουν γράφοντας Λακκιά, Αγλαγγιά τζιαι Αναφωτίδα. Όποιος όμως Λατσιώτης πει ότι εν που τα Λακκία θα του σφυρίσουν.  
  
Η ένωσις δεν επετεύχθη ούτε καν στα λόγια. Τα Κυπριόπουλλα μπορούν να τζιοιμούνται τώρα ήσυχα την νύχταν σε δωμάτια όπως τα Αθηναιόπουλλα. Οι κάμαρες είναι πιον για τους «χώρκατους» τζιαι για τους «γέρους». _Νάμπου α κάουμεν όμως;_ Η κάθε γενιά αλλάσσει τες λέξεις για να την εφράζουν καλλύττερα. Αν δεν ήταν έτσι, οι Κυπραίοι δεν θα εμιλούσαν τα Κυπραίικα που μιλούν τωρά.
