---
title: 'Εβρεθήκαν οι κασέττες του Βαρωσιού'
date: 2009-08-12T20:45:00.006+01:00
draft: false
url: 
tags:
  - Blogger Archive
categories: Παλιά
---

Όταν εφύαμεν που το Βαρώσιν ο παπάς μου ήταν 35 χρονών. Ήταν πολά μερακλής της μουσικής της δεκαετίας του εξήντα. Είχεν έναν πικάπ Φίλιπς που του έφερεν ο θείος μου που την Αγγλίαν τζιαι έβαλλεν πλάκες του Αγγελόπουλλου, της Γιώτας Λύδια, της Χαρούλλας Λαμπράκη, του Σπύρου Ζαγοραίου, του Καζαντζίδη. Όπου το λούμπεν λαϊκόν είχαμεν την πλάκαν του.

  

Είχαμεν τζιαι 5 πλάκες ινδιάνικα. Ούλα που το ξερεν ο τζιύρης μου πως εν θα ξαναδεί τες πλάκες του, τζιαι την καταραμένην ημέραν του Αούστου που εφύαμεν έπιασεν μιαν κασέτταν που είσιεν τα τραούθκια της Ινδιανούς μαγνητοφωνημένα πάνω.

  

Τζείνη η κασέττα ήταν η μόνη που είχαμεν που το Βαρώσιν. Έγλεπεν την τζιαι έσσιεπεν την γιατί αθθύμιζεν του τα δειλινά που έβαλλεν ούζον, αγγουράκιν τζιαι καραολιά τζιαι εκάθετουν πας την βεράνταν με το πικάπ στο διαπασών.

  

Όταν του την έκλεψεν ο Γ. του Λ. τζιείνην την κασέτταν που το αυτοκίνητον γύρω στο 80, ο τζιύρης μου ήταν να σπάσει που το κάγριν του. Ρε φέρ μου την τζιαι να σου κάμω αντίγραφον..., τίποτε. Ο γάρος εν γάρος. Που να καταλάβει. Επισμάτωννεν ότι εν εν τζιείνος που την έπιαχεν.

  

Φέτη ήρταν οι γονιοί μου να με δούσιν πας τα όρη τζιαι τα παραρά. Χόλυτέη στες Άλπεις. Αθθυμήθηκεν την πάλε την κασέτταν ο γέρος μου.

  

\- Ήνταν που την ελαλούσαν την Ινδιανούν άπαπα;

\- Μανγκάλα. Ήταν η καλλύττερη ηθοποιήνα που έφκαλεν η Ινδία! Μα ηθοποιήνα!, όι έτσι...

  

Βάλλω τζιαι γώ Mangala πας τον Γκούκολαν τζιαι πέφτω πας το έργον Aan 1952 στην βικιπαίδια. Γράφω Aan πας το γιούτιούπ... τί μου φκάλλει;

  

Α 

  
  
Ανταν τζιαι ακούω "Άντζςιη μερί, μάννιι τετςί..." εσηκώθηκεν η τρίχα μου. Σαν να τζιαι έφκηκεν η ψυσιή του Βαρωσιού που την ταφόπλακαν πουκάτω που την έθαψεν ην πολιτική τζιαι ο πόλεμος τζιαι ετύλιξεν με σαν το σσιφφούνιν. Δεν έφτασα να συγκινηθώ τζιαι εχάθηκεν πάλε. Η ανάσταση έστω τζιαι για μιαν στιγμήν των παιδικών ήχων εταρακούνισεν μου τους θεμελιούς της ύπαρξης μου. Ευτυχώς ο γέρος ήταν έξω τζιαι επογιάτιζεν το καντζιελλούιν για να περνά την ώραν του. Οι διακοπές για να κάθεσαι εν μόνον για τους γαουροκνύστες λαλεί. Άθρωπος που εδούλεψεν μια ζωήν μόνον να μάσιεται πνάζει. Έτσι επωφελήθηκα να συνέρτω που την συγκίνηση για να μπορέσω να τον θωρώ πως θα αντιδράσει τζείνος. Εφώναξα τζιαι του μωρού για να δει την έκπληξην πον να κάμω του παππού.  
  
\- Έλα να δεις είνταν που σου ήβρα πας το ίντερνε!  
  
Αντάν τζιαι ακούει "Άντζςι μερί μάννιι τετςί" στην αρκήν έμεινεν. Επαλάβωσεν αλλά μόνον για μιαν στιγμήν. Το μωρόν εκατάλαβεν ότι μές τα αμμάθκια τα πογιαλωμένα του παππού κάτι πολλά σημαντικόν εγίνετουν. Άρκεψεν να τσακρά τα δαχτύλια του, τζιαι στην τρίτην τσακριτζιάν άρκεψεν να τραουδά με την Ιντιανούν. "Άντζςι μερί, μάννι τετςί...". Το μωρόν έμεινεν τζιαι θώρεν το παππούν του να τραουδά χωρίς να δηλώννει ότι υπάρχει διότι εκατάλαβεν ότι κάτι είσιαν πνεύματα, θεούς, ψυσιές τζιαμαί που η μόνη δυνατή στάση μπροστά τους είναι η ευλάβια.  
  
Δεν εμίλησεν ώς τι να τελειώσει το τραούδιν.  
  
\- Θέλω να μου τα βάλεις σε κασέτταν. Γίνεται να τα μαγνητοφωνήσουμεν;  
  
Γίνεται. Έβαλα τα τζιόλας στο σιντί. Έκαμα σου τζιαι έναν να πάρεις του φίλου σου του αρκόππουστου να πελλάνει.  
  
Έβαλα του τζιαι το "Γκάαο ταράανε μάνκε..."  
  
  
  
Εκάτσαμεν τζιαι είδαμεν τα ούλλα. Πέραν που τες παιδικές μου αναμνήσεις εσκέφτουμουν τζιαι τες εφηβικές μου. Όταν έθελα να σκοτώσω τον νοητόν πατέραν που μου εμνούσιηζεν τον ανδρισμό μου, εμίσουν τα ινδιάνικα. Εμίσουν τζιαι τον Αγγελόπουλλον, τζιαι την Βούλλα Πάλα που εκλέφταν τα τραούθκια που το Aan τζιαι επουλούσαν τα για ελληνικά. Την ελληνικήν δημιουργίαν, πρίν να την ισκοτώσει τέλλια το Χόλλυγουντ, έδωκεν της την ττοππουζιάν το Μπόλλυγουντ. Η παγκοσμιοποίηση άρκεψεν πολλά πριν που ότι νομίζουμεν. Εν τα τραούθκια του Aan, κλεμμένα που τους επιτήδιους που εκατακτήσαν τες καρδιές του λούμπεν προλεταριάτου τζιαι έκλεισεν το μαγαζίν ο Τσιτσάνης τζιαι αναγκάστην να εκδίδεται συνθέτοντας την Ζαϊρα τζιαι άλλα αραβοείδή που επερνούσαν κκομέρσιαλλι στες εταιρίες. Εν τα ίδια τραούθκια που εστοιχίσαν την εξαθλίωσην του μεγάλου του Μάρκου τζιαι εκαταντήσαν τον ζητιάνον διότι τζιείνος δεν εκδώθηκεν στες εταιρίες με ξενόφερτα. Όταν δεν επούλαν πλέον όσον τα ινδιάνικα τζιαι τα αραβικά, έφυεν που την Αθήναν τζιαι επήεν στην Σύρον του να παίζει σε έναν κεντρούιν με καμιάν δεκαρκάν θαμώνες να του διούν κανέναν κομμάτι ψουμίν.  
  
Εμέναν σαν συνειδητοποιημένον προλετάριον με ταξικήν συνείδησην, τζιαι όχι σαν λούμπεν, η καρκιά μου επάλλετουν μόνον άμαν άκουεν ρεμπέττικα. Ο Μάρκος εν ο θεός μου, τζιαι ο Τσιτσάνης ο Γριστός μου.  
  
Τωρά καταλάβω επίσεις γιατί μόλις άκουσα σε συναυλίαν τον trilok Gurtu έμεινα σίξυλος  
  
  
Πέραν που τα ινδικά μισίδκια, ο Φρόυντ θα έβλεμεν μες την αισθησιακήν μου δομή πολλά παραπάνω συνδέσμους μεταξύ της κτισιηκής μουσικής του Aan τζιαι του Jazz ethno του Τριλόκ Γκουρτού.  
  
Τωρά που εγίνηκα εγώ ο Πατέρας τζιαι χρειάζεται σε άλλους να με σκοτώσουν για να νοιώσουν άνδρες, δεν χρειάζεται να κάμνω πους η Μαγκάλα δεν με συγκινεί. Δεν με πειράζει ούτε το χωρκαθκιόν του Μπόλλυγουντ, ούτε η αστειότητα της δακρύβρεκτης υποκριτικής, ούτε καν πως την εκλέψαν οι αχρείοι για να ανταγωνιστούν τζιαι να φκάλουν νοκ άουτ τους πραγματικούς δημιουργούς της δεκαετίας του πεήντα στην Ελλάδα. Η Μαγκάλα αποτελεί μέρος της ψυσιής μου τζιαι αντζίζει τες συγκινήσεις μου.  
  
  
  
Κάθε δεκαπεντάουστον η καρκιά μου κρούζει τζιαι η ψυσιή μου ξησκοπίζεται που νώθει έναν μέρος της να γυρίζει αδόσποτον μαζίν με την αδέσποτην ψυσιήν του Βαρωσιού που δεν ιβρίσκει νεπαμόν αν δεν παν οι αθρώποι του να του δώκουν πάλε ζωήν.

  

Η ανάρτηση τούτη εν αφιερωμένη στον αρφόν μου που θα την θκιαβάσει. Ξέρω ότι έτσι μέρες μέρος της ψυσιής του γυρίζει επίσεις αδέσποτον στους μαχαλλάδες του Κατωβαρωσιού, πουκάτω που την Καντάρα, στες Μάντρες, στον Δαυλό, στην παραλία των Σιελώνων, της Βοκολίδας, στον Απόστολον Ανδρέα.
