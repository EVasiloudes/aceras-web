---
title: 'Οι ψυσιές που στοισιώσαν μες τους νεκατόλακκους'
date: 2010-08-13T07:08:00.002+01:00
draft: true
url: 
tags:
  - Blogger Archive
categories: Παλιά
---

Φκάλλουν βίρα κόσμον που μες τους λάκκους. Εν Τούρτζιοι, εν Γρισκιανοί; Πας τα κόκκαλα των πλασμάτων δεν δηλώνει θρησκείες. Θρησκείες τζιαι ιδεολογίες δηλώνει μόνον η συνείδηση των δολοφόνων.  
  
Τί κκιάριν έχει έναν πλάσμαν που δεν πάσχει από σχιζοφρένειαν, κοινωνικοπάθειαν, ή παρανοϊκά σύνδρομα να πα να πέξει έναν άθρωπον τζιαι να τον σύρει μες τον λάκκον;  
  
Ποιός μηχανισμός, ποιόν πολιτικόν σύστημαν, ποιές κοινωνικές σχέσεις, ποιές ατομικές ανθρώπινες αξίες, ποιά ανθρώπινη αδυναμία η εξάρτηση μπορεί να κάμουν έναν ολόκληρον λαόν να ξέρει όλους τους δολοφόνους τζιαι να τους καλύφκει κρύφοντας; Ένας λαός εν τζιαι εν κάτι το αφηρημένον. Εν σσιλιάδες άτομα που έχουν ατομικές αξίες, συνήδησην, ασθήματα.  
  
Όταν ήμουν παιδίν δώδεκα, δεκατριών χρονών δεν εφοούμουν ούτε την νύχταν, ούτε τους πεθαμμένους. Το σπίτιν μου εν δίπλα που το νεκροταφείον, τζιαι η μάντρα με τες έγιες μου ήταν ακόμα πιο κοντά στην μάντραν που βάλλουν οι χωρκανοί μου μέσα τα λείψανα. Η μάντρα μου ήταν δεν ήταν 300 μέτρα μακρυά που τον πρώτον τάφον. Άμαν ετζιοιλιοπόναν μια έγια, άκουα το κλάμαν της που το παναθύριν μου τζιαι εσηκώννουμουν η ώρα μια, η ώρα θκυό, ή ώρα τέσσερις το πρωίν να πα να την ηξηγεννήσω. Επέρνουν που έναν μονοπατούδιν δίπλα που τους καλαμιώνες μες τα σκοτεινά τζιαι δεν εδειλίουν. Έξερα ήδη πως τα φαντάσματα ήταν μες την φαντασίαν του αθρώπου τζιαι δεν τα εφοούμουν.  
  
Μιαν ημέραν είδα κόσμον να βουρά προς το νεκροταφείον πρωίν πρωίν. Εβούρησα τζιαι γώ. Εφωνάζαν ότι ήβραν έναν άλυτον ανοίωντας έναν παλιόν οικογενειακόν τάφον για να θάψουν έναν πεθαμμένο. Η στετέ μου ελάλεν ότι άμαν αυτοκτονήσει το πλάσμαν, ή άμαν εν αβάφτηστον τζιαι δεν του θκιαβάσει ο παπάς, ο θεός τιμωρά τον τζιαι δεν ηλιώννει.  
  
Έφτασα στο νεκροταφείον που τους πρώτους, τζιαι ήβρα τον μακαρίτην τον Πιρπιλλήν τον νεκροθάφτην να ξηγωνιάζει προσεκτικά τα παπούτσια ενός λεψάνου του οποίου η πέτσα ήταν κολλημένη πας τα κόκκαλα. Ήταν θαμμένος περίπου έναν ανάμισι πόδιν βάθος κάτω που το χώμαν. Εφόρεν κοστούμιν τζιαι γραβάταν. Κάτω που τον σάκκον του κουστουμιού εφόρεν πουκάμισον άσπρον. Είσιεν μαλία τζιαι μουστακούιν ακόμα πάνω στα ξερά σιείλη του.  
  
Εσυνάχτην τζιειαμαί το χωρκόν ούλλον. Οι υποθέσεις εδιούσαν τζιαι πέρναν. Είπα κάποιου με την παιδικήν μου αφέλιαν την δικήν μου εκδοχήν.  
  
\- Εν εν που εν του εθκιάβασεν ο παπάς μάνα μου, είπεν μου ο παππούλης που του την είπα. Αν τον εθάβκαν λλίον πιο βαθκιά τζιείνοι που τον εθάψαν, ήταν να λύσει όπως ηλιεί ο κόσμος ούλλος. Εν που βιάζουνταν να τον θάψουν μάνι-μάνι να μεν τους δει κανένας ως που να ξημερώσει τζιαι θάψαν τον ξέβαθα τζιαι εν έλυσεν το πλάσμαν.  
  
Ο κινισμός των αθρώπων ετρόμαξεν με. Εγελούσαν τζι επειράζαν τον Πιρπιλλήν. Είπαν ότι σαν έσγαφφεν, έδωκεν μιαν τσαππιάν πας το πόδιν του λειψάνου. Το πόδιν εσηκώστην ττζιαι έδωκεν μιαν κλωτσιάν πας τον κώλον του Πιρπιλλή τζιαι χαζίριν να σπάσει που τον φόον του. Εβάλαν το λέψανον κάθοντας πας σ΄έναν διπλανόν σταυρόν. Εφκάλλαν φωτογραφίες μιτά του. Είσιεν έναν κορνιόζον, έν αθθυμούμε ποιος ήταν, έβαλεν του γυαλιά του ήλιου τζιαι εφωτογραφίστην μιτά του. Οι πιό σοβαροί, είπαν τους νέους να παραιτήσουν τες πελλάρες. Έπρεπεν να λύσουν το μυστήριον.  
  
Έσιεν έναν που είπεν ότι μπορεί να εν ο γιυός του Π. ο αγνοούμενος. Τα μαλιά του λειψάνου ήταν καστανόξαθθα όπως του νέου τζιείνου. Ισχυρίζετουν ότι δεν ήταν αγνοούμενος του πολέμου αλλά επαίξαν τον οι πραξικοπηματίες που ήταν αριστερός τζιαι εθάψαν τον άρον-άρον όπου εφτάσαν. Έβαλεν τον Πιρπιλλήν να ανοίξει το σακκάκιν του άλυτου να δουν αν έφαεν σφαίραν. Όντος. Το πουκάμισον το άσπρον, παρόλον που ελερώθηκεν που τα χώματα τζιαι που τα νερά, γυρόν που την καρδίαν ήταν τατσομένον σκούρον. Πρέπει να είσιεν χάσει πολλήν γιαίμαν. Οι χωρκανοί εγινήκαν ούλλοι ιατροδικαστές. Είσιεν έναν άλλον που άρκεψεν να ψαχουλλέφκει το λείψανον τζιειαμαί που το πουκάμισον ήταν σκούρον. Το ιατροδικαστικόν του πόρισμαν ελάλεν ότι η τρύπα η μεγάλη ήταν προς τα ομπρός. Άρα την σφαίραν έφαεν την που πίσω. Άλλος "ιατροδικαστής" εκατέρριψεν την υπόθεσην ότι εν ο γυιός του Π. διότι όντας στρατιώτης πού είσιεν να έβρει τον σάκκον τζιαι την γραβάταν που εφόρεν ο άλυτος; Άκουσα τον να ψυθιρίζει κάποιου ότι εν ναν κανέναν Τουρτζίν που εσκοτώσαν οι Εοκαβητατζιήες μεταξύ του πρώτου τζιαι του δευτέρου γυρού της εισβολής. Ελαλούσαν ότι ετρώαν τζιαι πίνναν μες τα περβόλια αντίς να παν εις το μέτωπον, τζιαι την νύχταν επηαίνναν τζιαι εκλέφταν ή εγαμούσαν χανούμισσες μες τα τουρκοχώρκα της μεσαρκάς.  
  
Τα πράματα αρκέψαν τζιαι σοβαρέφκαν. Δεν εχχαχχανίζαν πκιόν. Κάποιος επήεν τζι έφερεν τον μουχτάρην. Ο μουχτάρης ήταν ποτζιείνους τους Μακαριακούς που ελαλούσαν ότι μετά το πραξικόπημαν εγύρισεν τζιαι επήεν με την Ένωσην. Μετά τον πόλεμον εξαναγίνην πάλε Μακαριακός. Ήρτεν άρον-άρον τζιαι ο αρχηγός τους Εοκαβητατζιήες. Εσυζητούσαν πότε κρυφά πότε φανερά. Εκατάλαβα ότι κάτι σοβαρόν έκρυφκεν η υπόθεση.  
  
Μέσα που τους ψύθιρους τζιαι τα μουρμουρητά εδιαδώθην άλλη εκδοχή. Είπαν ότι εν ο πεθθερός του γυιού του Ζ. που επέθανεν πρόσφατα. Ο μουχτάρης έπεψεν έναν πρώην εοκαβητατζιήν να παν να τον φέρει να μαρτυρίσει αν εν αλήθκεια. Ο Πιρπιλλής είπεν "εγώ έτσι τάφον έν έφκαλα". Κανένας δεν εθέλησεν να του δώκει σημασίαν. Εγώ όμως επίστεψα του. Το πουκάμισον το τατσομένον είδα το με τα μμάθκια μου. Είδα τζιαι την τρύπαν πας την πέτσαν την ξερήν. Είδα τζιαι τα μαλιά τα καστανόξαθθα που δεν ήταν γεροντίσιμα. Παρόλον που είμουν μωρόν, εκατάλαβα ότι δεν είναι δυνατόν να θάψουν πλάσμαν νόμιμα ανάμισι πόδιν βάθος. Πως θα εδέχουνταν οι συγγενείς του; Πως θα εδέχετουν ο Παπάς να του θκιαβάσει;  
  
Εκατέφτασεν τζιαι ο αστυνομικός ο Α. Ελαλούσαν ότι ήταν τζιαι τούτος πουτζιείνους τους εοκαβητατζιήες τους ανεμόμυλους που μετά τον πόλεμον εφοήθην πως εν να χάσει την δουλειάν του τζιαι εγίνην μακαριακός. Έπιασεν κατάθεσην που τον Πιρπιλλήν. Έφτασεν τζιαι ο γυιός του Ζ. τζιαι εκατάθεσεν πως εν ο πεθθερός του. Είπεν τζιαι του κόσμου να διαλυθεί τζιαι να παραιτήσουν τες μαλακίες να ξαναθάψουν τον συγγενήν του.  
  
Επήαν τζιαι φέραν τον Παπάν. Εμαρτύρισεν ότι εν αυτός που έθαψεν τον πεθθερόν του Ζ. Δεν αθθυμάτουν όμως αν ήταν τζιειαμαί. Εθκιαβασεν του λειψάνου να το ξαναθάψουν. Εκαρτέρουν με μεγάλην αγωνίαν να δώ αν εν αλήθκεια της στετές μου ότι άμαν θκιαβάσει ο Παπάς του λειψάνου του άλυτου λυώνουν τα ρούχα, οι πέτσες, τα μαλιά τζιαι μεινίσκουν μόνον τα κόκκαλα. Τίποτε δεν εγίνην ποτούτα. Εσκέφτηκα ότι μπορεί ήταν κανένας Τούρκος τζιαι δεν επιάνναν τα θκιαβαστικά τα δικά μας.  
  
Που τζιείνην την ημέρα εφοήθηκα την νύχταν. Άμαν εγένναν καμιά τσούρα νύχταν, ώστι να πάω στην μάντραν, ήταν να σπάσω που τον φόον μου. Νύχταν μόνος μου επήαιννα πάντα βουρητός.Έφκαιννεν η ψυσιή του άλυτου που τους καλαμιώνες τζιαι εφώναζεν. Εβούραν με που πίσω. Μετά που εμεγάλωσα, ο φόος τζιείνος εγίνην φόος προς την εξουσίαν τζιαι τους εκπροσώπους της. Μπορεί να είμουν μιτσής, αλλά το έγγλημαν της μικρής κοινωνίας του χωρκού μου εσημάθκιασεν με παραπάνω που το έγγλημαν του δολοφόνου του άλυτου. Από τότες, κατά βάθος δεν πεϊντίζω με μουχτάρηες, με παπάες, με αστυνομικούς, με γέρους, με οργανωμένα σύνολα. Με τζιείνους, με τα λόγια τους. Φοούμαι μόνον την εξουσίαν τους τζιαι την δύναμην που έχουν να γεννούν δολοφόνους τζιαι να τους καλύφκουν να μεν τιμωρούνται ούτε που το κράτος, ούτε που την συνείδησην του. Που τότες, κατα βάθος, δεν πιστεύκω επίσεις κανέναν ότι υπερασπίζεται το δίκαιον. Υπερασπίζεται το μόνον άμαν εν μούχτιν τζιαι συνόξοα. Άμαν κουστίζει έστω τζιαι τσάς λλίον ρίσκον, λουφάζει, όπως ελούφαξεν ένας λαός μπροστά στες ψυσιές εκατοντάδες συνπατριωτών μας που στοισιώννουν μες τους νεκατώλακκους. Την ψυσιήν του άλυτου δεν την υπερασπιστήκαν ούτε καν οι συγγενείς των αγνοουμένων που το ακούσαν τζιαι ήρταν τζιειαμαί να δουν αν εν ο δικός τους. Ίσως ναν ο πόνος που ενοιώσαν ξύνοντας πας την δικήν τους πληγήν, ίσως ναν ο φόος μπας τζιαι γινούν τζιαι τζιείνοι αγνοούμενοι μιαν ημέραν, ίσως ναν η εγωιστική απογοήτεψη ότι δεν ήβραν τον δικόν τους νεκρόν, ίσως ναν το μίσος προς τους εχθρούς, τζιαι κατ΄επέκτασην προς τους δικούς τους αγνοουμένους, ίσως, ίσως, ίσως... Κανένας δεν υπερασπίστηκεν το δικαίωμαν της μάνας του άλυτου να κλάψει το παιδίν της.  
  
Καταθέτω αυτήν την ιστορίαν σαν ελάχιστον φόρος τιμής προς την ψυσιήν του άλυτου. Τζιαι έναν λέσσιν του κόσμου της νύχτας να ήταν που επήεν που καφκάν σε καπαρέ, η μάνα του είσιεν δικαίωμαν να τον κλάψει. Μαζίν με τον άλυτον, Πιρπιλλής ο νεκροθάφτης εξήθαψεν τζιαι την υποκρισίαν της κοινωνίας που με ανάγιωσεν σε όλον της το μεγαλείον. Τζιαι ξαναθάφκοντας τον, έθαψεν τζιαι την πίστην μου προς μιαν κοινωνίαν δικαίου. Μπορεί να αγωνίστηκα μετά μιαν ζωήν για να την έβρω, αλλά με δίχα πίστην το ψάξιμον είναι μάταιον. Δεν θα πάψω να την ψάχνω, έστω τζιαι με ψεύτικες ελπίδες. Χωρίς πίστην στο δίκαιον, έστω τζιαι φανταστικήν, μπορεί να γίνω τζιαι γω εγγληματίας όπως αυτόν που έπαιξεν τον άλυτον, όπως αυτόν που εμαρτύρισεν ότι εν ο πεθθερός του, όπως τον αστυνομικόν που έπιασεν την κατάθεσην, όπως τον παπάν που εψευδομαρτύρισεν χωρίς να πει ψέμαν, όπως τον πατέραν τζιαι τον αδερφόν αγνοουμένου που έβριξαν μαζίν με τους άλλους τζιαι αρκέστηκεν να τιμάζει ανέξοδα τζιείνους που τα κάμαν, όπως τον μουχτάρην που έστησεν το παραμύθιν για να τα σσιεπάσει τζιαι να επαναφέρει την δημόσιαν τάξην, όπως ούλλους τζιείνους τους χωρκανούς που εζήσαν το περιπαίξιμον τζιαι εκάμαν πως επιστέψαν. Αν έσιει θεόν, ας όψονται τζιαι να μεν λύσουν. Αλλά η ιστορία του άλυτου απόδειξεν μου επίσης ότι οι θεοί που εφτιάξαν οι αθρώποι για να υπερασπίζονται τα ψεύτικα δίκαια τους τζιαι στους οποίους επροσπάθησεν να με μυείση η στετέ μου είναι τόσον αληθινοί όσον τζιαι τα δίκαια τους. Άρα να μεν φοηθούν. Ούτε θα όψονται, ούτε άλυτοι θα μείνουν. Θα συνεχίσουν να μας κυβερνούν
