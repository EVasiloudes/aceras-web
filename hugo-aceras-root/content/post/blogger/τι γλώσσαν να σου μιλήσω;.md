---
title: 'Τι γλώσσαν να σου μιλήσω;'
date: 2007-03-19T00:45:00.000+01:00
draft: false
url: 
tags: 
- Παραμύθκια
tags:
  - Blogger Archive
categories: Παλιά
---

Εξεκίνησα να γράφω τες ιστορίες μου σε μια γλώσσαν που μπορούσα να χειριστώ. 15 χρόνια έξω τζαι χωρίς επαφήν με τη γλώσσαν που μου μάθαν στο σκολείον εξίχασα τα μισά. Τόσα χρόνια μακριά, εκατάληξα να σκέφτουμαι στην γλώσσα του τόπου που με φιλοξενεί. Να γράψω ελληνικά, ούτε λόγος. Είμαι ανίκανος να εκφραστώ άνετα, είναι σαν να μου ζητούν να κολυμπήσω σε λίμνην με γλυτζύν νερόν. Θα κουλιάσω τζαι να πάω πουκάτω.  
  
Στην αρκήν ενόμισα ότι επειδή εμπόρια να μιλώ με τους δικούς μου άνετα, θα μπορούσα να γράφω στην κυπριακήν διάλεχτον το ίδιον άνετα. Εν όπως το μωρόν που θωρεί τον βιολονίσταν να παίζει τζαι νομίζει ότι αρκεί να πιάσεις το δοξάριν τζαι μόλις το τρίψεις πας τες χορδές θα φκάλει μουσικήν. Εδυσκολεύτηκα πολλά να εύρω έναν στυλ. Η απουσία κανόνων διά σου ελευθερίαν μεγάλην, μα η ελευθερία σε βάλλει μπροστά σε διλήμματα επιλογής. Αυθόρμητα τζαι σχεδόν ασυνείδητα ακολούθησα έναν δρόμον που μου εδίαν χαράν. Εξίθαφκα λέξεις τζαι εκφράσεις τζαι προσπάθουν να τες αναστήσω προσπαθώντας να μεν προδώσω τες πηγές. Εθκιάβασα τζαι ξαναθκιάβασα τον Λιασίδην, διάφορα κύπρια έπη, καμπόσα παραμύθκια όπως εκαταγράφτηκαν που διάφορους. Κυρίως άκουα την φωνήν της στετές μου τζαι του παππού μου, ιδίως της θκιάς μου της Χατζιήνας της τυφλής, ο θεός μακαρίσει την, που μου εσκάλισεν τζαι επότησεν την παιδικήν μου φαντασίαν με παραμύθκια, ιστορίες τζαι προπαντός με απέραντην καλοσύνην τζαι αγάπην. Γυρεύκοντας τες λέξεις τζαι τες φράσεις, εξανάζιουν τον παλιόν παράδεισον. Άκουα τες στετέες μου με τες ώρες, καθίμενος στο κατώβλιον της πόρτας εις τον νοσσιόν, καρτερώντας τον λίβαν να μας ιδροσίσει.  
  
Το πρώτον γράψιμον εφκαιννεν όπως μιαν πέτραν απελέτζιιτην. Λλίον λλίον, γράψε τζαι ξαναγράψε, εκατάληγεν να μ΄αρέσκει. Άμαν οι ιστορίες εφτάσαν εις το σημείον να μ΄αρέσκουν αποφάσισα να τες βάλω σε αυτόν το μπλογκ. Τελειομανής δεν είμαι, άρα δεν με κόφτει τζαι πολλά αν έσιει τζαι πράματα που θα μπορούσαν να ξαναδουλευτούν καλλύττερα.  
  
Τα 5 παραμύθκια που βρίσκετε στο μλόγκ εγραφτήκαν απ΄ευθείας στην κυπριακήν διάλεκτον. Οι εικόνες, τα συναισθήματα, οι χαραχτήρες ένει σκαλισμένα στα κυπριακά. Μπορεί να δυσκολεύτηκα λλίον να έβρω την λέξην που πρέπει αλλά πάντα στο τέλος κάτι έβρισκα.  
  
Τα πράματα εσκουρέψαν μου λλίον με την τελευταίαν ιστορίαν που επεξεργάζουμαι τωρά. Γράφω τουτον το ποστ πέρκή έβρω λλίον ποκούμπην σε καμιάν συμβουλήν, ή στες ιδέες των αθρώπων που θκιαβάζουν τα γραφτά μου. Την τελευταίαν ιστορίαν λοιπόν, την έγραψα στα γαλλικά. Όπως ξέρω να χειρίζουμαι την λόγιαν γλώσσαν (πάντα σαν ένας ξένος φυσικά, αλλά έστω τζαι έτσι την χειρίζουμαι πολλά καλλύττερα που τα ελληνικά), η ιστορία έσιει έννοιες σύνθετες που προσωπικά μου έφαεν χρόνια τζαι χρόνια μελέτης τζαι σκέψης για να τες κτίσω. Βρίσκω κρίμαν να μεν προσπαθήσω να τες εκφράσω τζαι στην γλώσσαν μου. Εξεκίνησα να μεταφράσω την ιστορίαν αλλά το αποτέλεσμαν ήταν απογοητευτικόν. Η ιστορία έφκαιννεν αψυσιη, ανούσια, ανάλατη, φαίν με δίχα όξινον τζαι δίχα λάϊν. Κάτι περίπου σαν τα ευρωπαϊκα φαγιά σε κυπριακόν ξενοδοχείον. Έσσιησα την κόλλαν τζαι εξανάμετάφρασα την. Σείρου σειρόττερη. Αποφάσισα λοιπόν να μεν την μεταφράσω αλλά να την ξαναγράψω. Τζαι να μας στο πρόβλημαν. Ελείψαν οι λέξεις. Το λεξιλόγιον της στετές μου τζαι του παππού μου, όσον πλούσιον τζαι να ναι, δεν μου επιτρέπει να περιγράψω πράματα ή έννοιες που δεν υπήρχαν εις το περιβάλλον τους. Έσπασα για παράδειγμαν να περιγράψω την επικονίασην τζαι την γονιμοποίησην μιας ορχιδέας, δίχα να γράψω την λέξην επικονίαση τζαι γονιμοποίηση. Εν τα κατάφερα.  
  
Έπιασα λοιπόν άλλην στρατηγικήν. Ότι λέξην δεν ιβρίσκω στην κυπριακήν, πιάννω μιαν που μου κάμνει που την δημοτικήν, που την λόγιαν, ακόμα τζαι που την καθαρεύουσαν, αλλά με έναν τζαι μόνον κριτήριον: να μ΄αρέσκει. Προτεραιότηταν έσιει μια λέξη ή έκφραση όπως θα την ελάλεν η στετέ μου, η μάνα μου, ο τζύρης μου, ο αρφός μου. Που τζιαμέ τζαι τζεί, πλήρης οππορτζιουνισμός: ότι μου κάμνει καλλύττερα.  
  
Φκάλλει τελικά μιαν γλώσσαν που μοιάζει με τούτην του παρόντος ποστ. Να, για παράδειγμαν η στετέ μου πώς θα μπορούσεν να πει «του παρόντος ποστ»; Νομίζω η γλώσσα τούτη μοιάζει με την γλώσσαν που συντυχάννουμεν με τους φίλους μου στες ατέρμονες πολιτικές, κοινωνικές, ή αμπελοσοφικές συζητήσεις. Τελικά βρίσκω αυτήν την γλώσσαν πιο ζωντανήν, φυσικά πιο άνετην να γράψεις αυτόν που θέλεις, σε τελευταίαν ανάλυσην πιο φυσιολογικήν. Αυτή η τυχαία ατυχία με έκαμεν να προβληματιστώ τζαι για τες επόμενες ιστορίες. Αν το ξανασκευτείς, ο παππούς μου εν τζαι εν την γλώσσαν της στετές του που εμίλαν, εμίλαν την γλώσσαν την σύχρονην του. Το ίδιον τζαι με τα ρούχα. Τη μαυρανάφεντην την βράκαν εβούννησεν της να πά στα νάθθεμεν προς ώφελος του πιό σέξυ τζαι πιο πραχτικού παντελονιού.  
  
Τί νομίζετε εσείς αν ιξαπολισω την βράκαν τζαι βάλω τζαι γω παντελόνιν; Εν απελευθέρωση οξά προδοσία; Μιλούμεν φυσικά για κυπριακής κατασκευής παντελόνιν, όϊ εξ Αθηνών!  
  
Η επόμενη ιστορία: « Οι Ερωτες των υμενόφτερων». Χάτε τωρά πε Υμενόπτερα στην γλώσσαν τω βρακάων.
