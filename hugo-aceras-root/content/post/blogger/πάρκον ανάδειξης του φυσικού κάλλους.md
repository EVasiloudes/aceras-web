---
title: 'Πάρκον ανάδειξης του φυσικού κάλλους'
date: 2009-06-21T13:46:00.002+01:00
draft: false
url: 
tags:
  - Blogger Archive
categories: Παλιά
---

[![](https://blogger.googleusercontent.com/img/b/R29vZ2xl/AVvXsEjlpfEe0JRecoLFPGtZiqeM1sHQnm8d_FN0r3LdnuPNNrL3I4kBM15toE6YEYCd5E7Q4ACeHwQKzGZ6mE7p5jKuhSIetaNAQvzsTbIF3FXoI-WePpJUWu0Cc-1Zbpc_Jz7Ek2Wbu5t90nI/s400/Image+24.png)](https://blogger.googleusercontent.com/img/b/R29vZ2xl/AVvXsEjlpfEe0JRecoLFPGtZiqeM1sHQnm8d_FN0r3LdnuPNNrL3I4kBM15toE6YEYCd5E7Q4ACeHwQKzGZ6mE7p5jKuhSIetaNAQvzsTbIF3FXoI-WePpJUWu0Cc-1Zbpc_Jz7Ek2Wbu5t90nI/s1600-h/Image+24.png)  

  

Τελικά το σπίτι μου έκοψεν στην πόσσω μερκάν του συνόρου [του περιφεριακού πάρκου προστασίας της φύσης](http://www.pnr-gp.ch/grandtour/galerie.htm). Εγίνηκα λοιπόν ιθαγενής της ρεζέρβας. Λέμεν ρεζέρβα τζιαι όχι κονσέρβα παρόλον που λέμεν conservation τζαί όχι réservation.

  

Στην χώραν της λαϊκής καπιταλιστικής δημοκρατίας η λαϊκή συμμετοχή δεν αφορά μόνον την πολιτικήν οργάνωσην. Ακόμα τζιαι έναν πάρκο προστασίας της φύσης είναι οργανωμένο με βάσην την συμμετοχικήν δημοκρατίαν.

  

Η άμεση δημοκρατία της Ελβετίας δεν εκπηγάζει που την ποιητικήν μυθολογίαν που ανακαλύψαν οι Ευρωπαίοι τζιαι διηγούνται ότι το πολιτικόν τους σύστημαν έχει ρίζαν στην αρχαίαν Αθήναν. Εκπηγάζει που την οργάνωσην της ανάγγης που επιβάλλαν οι περιορισμένοι πόροι πάνω στες δύσκολες τζιαι δυσδιάβατες κοιλάδες των Άλπεων. Η διανομή του λλιγοστού νερού (σιόνιν πολλύν, νερόν λλίον), η οργάνωση της αποθήκευσης για να διαβεί ο κόσμος τον μακρύ σιειμώνα, η διαχείρηση της λλιγοστής γής που στέκει λλίον ίσια δίπλα που τους κρεμμούς τζιαι κάμνει για περιορισμένην βόσκησην τζιαι καλλιέργειαν σανού, εδημιούργησεν μιαν ανάγκην για συνδιαλλαγήν, συμβιβασμόν, συναίνεσην αναγκαίαν για την δύσκολην επιβίωσην. Όταν οι πόροι είναι μετρημένοι δεν έχεις την πολυτέλειαν να τσακκώννεσαι ποιός θα πάρει παραπάνω. Στο τέλος δεν παίρνει κανένας. Το αίσθημαν σεβασμού προς τον κοινωνικόν αγαθόν εμάθαν το οι Ελβετοί από πατέραν σε γιον, από μητέραν σε κόρην, από παππούν σε εγγονόν. Η οικονομία των σπάνιων πόρων ήταν ζωτική για την επιβίωσην σε αντίξοες συνθήκες. Η αλληλεγγύη ήταν κύριος παράγοντας μεγιστοποίησης της αποδωτικότητας της κοινωνικής οργάνωσης, τζιαι η συμμετοχική δημοκρατία βασική προϋπόθεση στην δημιουργίαν μιας σταθερής πολιτικής οργάνωσης που να περιορίζει τες ζημιές που άχρηστες διαμάχες ή απο βλακείες του κυβερνώντος Άρχοντα.

  

Το περιφεριακόν πάρκον λοιπόν, του οποίου ο δρόμος μου είναι πόρτα εισόδου, αποφασίστηκεν από λαϊκήν πρωτοβουλίαν. Δεν ήρτεν έναν κράτος να το επιβάλει στους αγράμματους ιθαγενείς. Ούτε τζιαι κανέναν κόμμαν κουλτουριάρηδων κοσμογυρισμένων οικολόγων που τα ξέρουν όλα ήρτεν να τους εξηγήσει ποιόν είναι το σσυφφέρον τους. Οι κοινότητες που μόνες τους, με την πρωτοβουλίαν μερικών προοδευτικών τοπικών παραγόντων που θωρούν μακρυά, αποφασίσαν ότι έχουν παραπάνω ευκαιρίες σωστής ανάπτυξης αν αυτοοργανωθούν σε περιφεριακόν πάρκο φυσικού κάλλους.

  

Μέλος του πάρκου μπορεί να γινεί όποιος θέλει, φτάννει να κατοικεί μέσα. Οι κοινότητες, οι οργανώσεις πολιτών, τα άτομα είναι ευπρόσδεκτα. Η γεννική συνέλευση εκλέγει συμβούλιον (κάτι όπως σοβιέτ), το οποίον συμβούλιον εκλέγει επιτροπήν. Οι αποφάσεις του συμβουλίου πρέπει να γινούν αποδεκτές που ούλλα τα κοινοτικά συμβούλια των χωριών που αποτελούν το πάρκο. Έτσι, η παράδοση της συμμετοχικής δημοκρατίας επιβάλλεται τζιαι πάλιν που την ανάγκην τζιαι καθορίζει τες κατευθύνσεις τζιαι την δράσην των οργάνων λήψης αποφάσεων. Άμαν χρειάζεται η συναίνεση όλων διαφορετικές είναι οι προτάσεις που προωθούνται.

  

Στην εψεσινήν γεννικήν συνέλευσην εκλέγηκα μέλος του συμβουλίου του πάρκου σαν αντιπρόσωπος της pronatura, οργάνωσης προστασίας της άγριας φύσης. Μέσα στο πάρκον έχουμεν δεκάδες ρεζέρβες άγριας φύσης όπου προστατεύκουμεν το οικοσύστημαν ευαίσθητων ειδών. [Αρκόκοτες](http://images.google.ch/images?hl=fr&q=tetras+lyre&um=1&ie=UTF-8&ei=nyI-SqunBY-qsAa0q6Fi&sa=X&oi=image_result_group&resnum=1&ct=title), [καραόλοι τίτσιροι τζιαι μη τίτσιροι](http://site.voila.fr/fauneflore06/pages/mollusque/mollusq.htm), [χλωρίδα τζιαι πανίδα των Άλπεων](http://www.swissworld.org/fr/switzerland/images/card/categoriesSingleView/pcat/7/?tx_dampostcard_pi1%5BshowPage%5D=1), [τοπία άπειρου κάλλους](http://www.pnr-gp.ch/grandtour/photo2.htm), επηρεάζονται από συμφέροντα, νοοτροπίες, παραδόσεις, ή ambitions. Πάνω στην πιλάντζαν των αποφάσεων που θα λειφθούν βάλλουμεν όσον βάρος έχουμεν προς όφελος της φύσης τζιαι της βιοποικιλότητας. Εψές, λλίον παραπάνω που τους μισούς βουνήσιους απρόσβατους αρκάδρωπους που ήταν παρόντες στην συνέλευσην εδηλώσαν εμπιστοσύνην σε έναν κυπραιούιν ξένον με όνομαν που δύσκολα προφέρεται ο οποίος ήταν ανθυποψήφιος σε έναν τόπακαν τζιυνηόν που έθελεν να προστατεύσει τα συμφέροντα της κυνηγετικής ομοσπονδίας. Εβάλαμεν τον μες την βούρκαν. Χε χε χε!!!

  

Τα δύσκολα τωρά αρκέφκουν που πρέπει να αποδείξεις αντάξιος της εμπιστοσύνης. Έτσι είναι οι άγριοι χαρακτήρες των Άλπεων. Αγαπώ τους σχεδόν παραπάνω τζιαι που τους άγριους χώρκατους των κοτσινοχωρκών. Σχεδόν είπα.
