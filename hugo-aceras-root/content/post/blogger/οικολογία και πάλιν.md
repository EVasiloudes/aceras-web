---
title: 'Οικολογία και πάλιν'
date: 2010-04-09T23:27:00.004+01:00
draft: false
url: 
tags:
  - Blogger Archive
categories: Παλιά
---

[![](https://blogger.googleusercontent.com/img/b/R29vZ2xl/AVvXsEiY6RdcX4yb2V961lOTBDo2HgdsOPs-7t53IeUTjWxhLqM1cyfk911RKhWplUftOzQxuJIAZ0LOYD-T0q0fP0I6RAdQ53GTBgrUsy78UAgJwlmg_tDwGdKK70ersFoqx_4jnkFk5zh7edY/s400/Capture+d%E2%80%99%C3%A9cran+2010-04-10+%C3%A0+00.41.40.png)](https://blogger.googleusercontent.com/img/b/R29vZ2xl/AVvXsEiY6RdcX4yb2V961lOTBDo2HgdsOPs-7t53IeUTjWxhLqM1cyfk911RKhWplUftOzQxuJIAZ0LOYD-T0q0fP0I6RAdQ53GTBgrUsy78UAgJwlmg_tDwGdKK70ersFoqx_4jnkFk5zh7edY/s1600/Capture+d%E2%80%99%C3%A9cran+2010-04-10+%C3%A0+00.41.40.png)  
Μιαν τζιαι πιάσαμεν τα οικολογικά, ας συνεχίσουμε. Σας βάλλω έναν άρθρο που μου εδημοσίευσεν το τελευταίον τεύχος [του περιοδικού ΡΕΥΜΑ](http://www.revmamag.com.cy/). Ζωστήτε, δεθήτε τζιαι συγκεντρωθήτε. Αν δεν εκαταλάβατε ποττέ τον δεύτερον νόμον της θερμοδυναμικής, ελπίζω να τον καταλάβετε τωρά. Είναι προαπαιτούμενο για να σπιάσεις οικονομία. Επάσκησα πολλά για να το γράψω τόσον απλό όσον εμπόρεσα.  
  
**Η φύση δεν χαρίζει κάστανο**  
  
Ο σύγχρονος πολιτισμός εκτίστην πάνω στην προμηθεϊκήν αντίληψην της προόδου: ο άνθρωπος έπιασεν που τους θεούς την φωθκιάν τζιαι προοδεύκει ασταμάτητα μέχρι να τους ημοιάσει. Τζιαι όι μόνον έπιασεν την φωθκιάν που τους θεούς, αλλά την έπιασεν τζιαι δωρεάν. Ούλλοι ανεξάρτητα οι κλασσικοί οικονομολόγοι εθεωρήσαν τες πρώτες ύλες δώρον από τη φύση. Το μόνον κόστος που έχουν, είναι το κόστος εξόρυξης τζιαι της μεταποίησης.  
  
Τον τζιαιρόν που οι κλασσικοί φιλόσοφοι εθεμελιώναν τες θεωρίες που εκινήσαν τζιαι οδηγήσαν το κοινωνικό γίγνεσθαι του εικοστού αιώνα, στην φυσική εκυριαρχούσεν ακόμα η έκσταση μπροστά στην δύναμη της θεωρίας της μηχανικής. Ο Λαπλάς εδήλωνεν με απόλυτην σιγουριάν ότι αν ένας λογισμός έξερεν με αρκετήν ακρίβειαν την θέση τζιαι την ταχύτηταν των στοιχείων του σύμπαντος σε κάποιαν στιγμήν, για τον λογισμόν τούτον δεν θα υπήρχεν μυστικόν, ούτε για το παρελθόν, ούτε για το μέλλον του κόσμου. Ο πρώτος νόμος της θερμοδυναμικής, αυτός της συντήρησης, που εγγυάται ότι όπως τίποτα δεν γεννιέται, τίποτα δεν χάννεται, εγγυάται τον όμορφον κόσμον της αφθονίας που ονειρεύτηκεν ο άνθρωπος. Τίποτα δεν χάνεται.  
  
Ο δεύτερος νόμος της θερμοδυναμικής, αυτός που λέει ότι η εντροπία αυξάνεται πάντα, ύστερα ήρτεν. Ο μηχανικός Σαντί Καρνό έφαεν τα νιάτα του να εφαρμόσει στην εντέλειαν τον πρώτον νόμον της θερμοδυναμικής πας τες ατμομηχανές. Αφού τίποτα δεν χάνεται, επροσπάθούσεν όπως ούλλοι οι μηχανικοί της εποχής του να φκάλει τόσον έργον όσον ή ενέργεια που έβαλλεν μες την μηχανήν υπό μορφήν φωθκιάς. Όταν ανακάλυψεν ότι δεν είναι δυνατόν να βάλεις μιαν ποσότηταν φωθκιάς μέσα σε μιαν ατμομηχανήν τζιαι να φκάλεις την ίδιαν ποσότηταν έργου που την άλλη, δεν αντιλαμβανόταν ότι στα κοσιεφτά του χρόνια ανακάλυπτεν την μοίραν του κόσμου. Σε έναν κλειστόν σύστημαν, μπορεί να μην χάνεται τίποτα συμφωνα με τον πρώτον νόμον της θερμοδυναμικής, **η ποιότητα** όμως της ενέργειας **αλλάσσει** σε κάθε κύκλον μετατροπής της τζιαι **χάννει που την αξίαν της**. Άμαν θέλεις να μετατρέψεις την φωθκιάν σε κίνησην, έναν μέρος της ενέργειας που διαθέτεις σε μορφή φωθκιάς θα σκορπιστεί στο περιβάλλον, κατά την διαδικασίαν μετατροπής, τζιαι θα την χάσεις δια παντός. Για να την συνάξεις πίσω, πρέπει να βάλεις που την πούγκαν παραπάνω από αυτήν που θα συνάξεις. Αυτόν το πράμαν καταρρίπτει τον μαγικόν κόσμον του Λαπλάς, που είτε προς τα μπρος πάρεις το ρολόιν, είτε προς τα πίσω, το ίδιον κάμνει για το σύμπαν. Τα θερμικά φαινόμενα είναι μη αναστρέψιμα. Να μετατρέψεις την κίνησην σε θερμότηταν γίνεται, τζιαι πιάννεις που την μετατροπήν 100% της ενέργειας που έβαλες. Να μετατρέψεις την θερμότηταν σε κίνησην πάλε γίνεται, αλλά, πιάννεις λλιόττερην. Άρα, αντίθετα με την ντετερμινιστικήν μηχανικήν θεωρία, που είτε ομπρός πάρεις το ρολόιν, είτε πίσω, το ίδιον κάμνει για τον λοαρκασμόν, ο χρόνος τζιαι ο κόσμος έχουν κατεύθυνση. Είναι η ίδια με την κετεύθυνσην του αυθόρμητου σκορπίσματος του χρήσιμου έργου σε μορφήν άχρηστης θερμότητας. Είναι η κατεύθυνση που την τάξη στην αταξία, που την ψηλόττερης αξίας ύλην προς την ύλην χαμηλόττερης αξίας. Μέσα σε έναν κλειστό σύστημα, σύμφωνα με τον δεύτερο νόμον, κάθε μεταποίηση μεταποιεί τζιαι έναν μέρος της τάξης σε αταξία (εντροπία). Αυτόν είναι που σημαίνει «σε έναν κλειστό σύστημα η εντροπία αυξάνεται πάντα».  
  
Η οικονομία στην κλίμακα της γεώσφαιρας, είναι έναν κλειστό σύστημα. Η προσβάσιμη ύλη έχει όρια. Η ατμόσφαιρα περικλείει μέσα σε μιαν αέρινην σφαίραν την γή τζιαι τον ανθρώπινο πολιτισμό ορίζοντας τα όρια τους. Το μόνον πράμαν που την διαπερνά, πέρα που τες ιδέες μας, τζιαι μέσα μέσα κανένα διαστημόπλοιο, είναι η ηλιακή ενέργεια. Ότι ύλην, ότι μέταλλον έχει αποθηκευμένα στη γη, ότι νεκρόν υδρογονάνθρακα ή ζωντανόν βιολογικόν οικοσύστημα έσιει συσσωρευτεί με την δράσην της ηλιακής ενέργειας για εκατομύρια χρόνια επί του γήινου περιβάλλοντος, έχουν όρια πεπερασμένα. Με άλλα λόγια, άμαν τα καταναλώννεις, μιαν ημέραν λείφκουν, όπως λείφκει το νερόν που έναν ποτήριν όσον τζιαι αν το τζιυέφκεις με το καλαμάκι. Η υλική βάση της οικονομίας, της οποίας οι νόμοι δεν λαμβάνουν ακόμα τον δεύτερο νόμο της θερμοδυναμικής, δεν είναι απεριόριστη. Ούτε για τον Μάρξ οι πρώτες ύλες έχουν κόστος, ούτε για τον Σμίθ. Τζιαι άτε για τον Μαρξ τζιαι τον Άνταμ Σμίθ ο δεύτερος νόμος της θερμοδυναμικής ήταν φρέσκος τζιαι δύσκολος. Για τους επόμενους; Τζιείνους που ανήγαγαν την ανάπτυξην σε μόνο δείκτη της οικονομικής ευρωστίας; Από τον Στάλιν μέχρι τον Τσιόρτσιλ, από τον Μιτεράν μέχρι την Θάτσιερ, από τον Σαρκοζί μέχρι τον Χριστόφκιαν, η μαγική λέξη που θα λυτρώσει τον κόσμον που όλα του τα κακά είναι η ανάπτυξη. Η μόνη διαφορά είναι ποιός θα έχει το κκοτσιάνιν τζιαι πως θα διανέμεται η αφθονία. Ανάπτυξη πάνω σε ποιόν υλικό σύστημα; Ποιόν υλικό σύστημαν δεν υπάγεται στον δεύτερον νόμον της θερμοδυναμικής; Ακόμα τζιαι το οικολογικόν κίνημαν στα πρώτα του βήματα ενόμιζεν ότι ήβρεν την απάντηση με την ανακύκλωση. Τζιαι σήμερα ακόμα, πολλοί νεοπράσινοι πιστεύκουν στην πράσινην ανάπτυξη, στην πράσινην κατανάλωση, στο green market.  
  
Σε έναν κόσμον με πεπερασμένα όρια, πώς μπορείς να μεταποιείς την ύλην εσαεί χωρίς να αλλάσσεις την ποιότηταν της; To πετρέλαιον που εμεταποιήθηκεν σε κίνηση, εκατάληξεν σε θερμότηταν τζιαι διοξείδιον του άνθρακα ανεπιστρεπτί. Το σίδερον των φρένων του αυτοκινήτου μου εσκόρπισεν κατά μη αναστρέψιμον τρόπον δια παντώς στην φύση. Όσον τζιαι να προσπαθήσεις να ανακυκλώσεις την ύλη, σε κάθε κύκλον, έναν μέρος της σκορπίζει τζιαι χάννεται διά παντώς, όπως την ενέργειαν που σκορπίζεται τζιαι χάννεται σε κάθε θερμικόν κύκλον του Καρνό.  
  
Ανάπτυξην χωρίς όρια δεν έχει, ούτε αειφόραν, ούτε αειρυπαίνουσαν. Το να πιστεύεις σε μιαν ανάπτυξη χωρίς όρια μέσα σε έναν κόσμο με όρια, μόνο τρελλός ή οικονομολόγος μπορεί να είσαι, είπεν ο K. Boulding, παλιός πρόεδρος της American Economic Association. Το μόνον που μπορεί η ανάπτυξη να φέρει εσαεί, είναι μια καλλύττερη διαχείρηση της μόνης ενέργειας που διαπερνά το κλειστό μας σύστημα, της ηλιακής, για να την μετατρέψει σε ευκολίαν του κόσμου, σε αγαθά, σε χαράν.  
  
Η καστανιά για να σου δώκει έναν κάστανον, θέλει νερόν τζιαι ηλιακήν ενέργειαν. Τζιείνη θα πάρει τα λλίγα μέταλλα που χρειάζεται που την γην τζιαι θα αφήσει την ζωή να το δημιουργήσει. Το σύστημαν αξιών του ανθρώπινου πολιτισμού, έχει πολλά να μάθει που την καστανιάν για να φέρει τους νόμους της οικονομίας σε αρμονίαν με τους νόμους της φυσικής. Η καστανιά ξέρει πολλά καλά ότι η φύση δεν χαρίζει κάστανον άμαν δεν σέβεσαι τους νόμους της. Ξερανίσκει την τζιαι ποσπάζεται.  
  
Για περαιτέρω εμβάθυνση  
  
La décroissance, Nicolas Georgescu-Roegan  
www.decroissance.org  
www.decroissance.ch

Το σχεδιούδιν εσχεδίασεν το έναν τουρκούιν τζιαι ήταν εκτεθιμένον στο πέρασμαν της οδού Λήδρας σε κοινήν έκθεσην μωρών για το περιβάλλον.
