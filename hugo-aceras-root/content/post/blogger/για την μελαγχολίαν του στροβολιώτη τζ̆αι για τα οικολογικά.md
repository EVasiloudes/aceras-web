---
title: 'Για την μελαγχολίαν του Στροβολιώτη τζ̆αι για τα οικολογικά.'
date: 2017-04-23T11:51:00.001+01:00
draft: false
url: 
tags:
  - Blogger Archive
categories: Παλιά
---

Έπιαν σε η [μελαγχολία](https://strovoliotis.wordpress.com/2017/04/23/%CE%BF%CE%B9-%CF%83%CF%85%CE%BA%CE%B9%CE%AD%CF%82/). Είπες θα τα ξαπολύσεις τζ̆αι θα πιάεις την οικολογίαν. Θα ασχοληθείς με τες συτζ̆ιές.  
  
Η οικολογία είναι η πιό υγειής απασχόληση για το ποσκόλιον του νού τζ̆αι των αισθήσεων για να μπορέσεις να καταλύσεις ακόμα λλία χρόνια διχοτόμισην. Νομίζω ότι αδικείς κάπως τους πολιτικούς μας για τες προθέσεις τους. Ο Αναστασιάδης θέλει να λυθεί το Κυπριακόν όσον έθελεν τζ̆αι ο Χριστόφιας. Δεν το κάμνει για να σας αρέσει εσάς τους φιλελεύθερους που του φέρνετε 2-3% ψήφους, το κάμνει διότι έτσι νομίζει πως εν το καλόν της Κύπρου. Εντάξει, λάθη τακτικής κάμνει. Κουβαλεί τζ̆αι την εθνικοφροσύνην μέσα του σαν το φάντασμαν. Δεν μπορεί όμως να αποδεχτεί τζ̆αι ότιδήπότε θέλει ο Έρτογαν, ιδίως στην λογικήν ότι λλίον πολλά ούλλα εν ίσια-μέσα τζ̆αι οι Τουρκοκύπριοι θα έχουν στην εργαλειοθήκην τους με την οποίαν θα ασκούν πολιτικήν στην ομοσπονδίαν την απειλήν να φωνάξουν τον μπράβον που θα έσ̆ει στρατόν ΜΕΣΑ στην χώραν. Τούτον ήταν τζ̆αι το πρόβλημαν του σχεδίου Ανάν, τζ̆αι δεν ξέρω αν το εδεχούμαστιν αν δεν ήταν να πάθουμεν τζ̆αι μεις σας τους Κούρδους που τον εμπιστευτήκαν, εφκήκαν που την μυστικότηταν, τζ̆αι τελικά εβρεθήκαν μες την φυλακήν. Η τύχη του Ντεμιρτάζ με εσυγκλόνησεν. Η αποσταθεροποίηση εν η στρατηγηκή του. Θα μου πεις θα ήμαστιν μες την ΕΕ μετά το 2004, αλλά θωρείς τωρά μες την πολιτικήν της αποσταθεροποίησης εμπήκαν τζ̆αι οι σχέσεις με την ΕΕ. Δεν είναι εύκολη η επιβίωση δίπλα που έναν ασταθές τζ̆αι αλλοπρόσαλλον τέρας. Ο άθρωπος είναι σχιζοφρενής, θέλει να γινεί ο μεγαλύτερος σουλτάνος της ιστορίας της χώρας του. Έμπα στην θέσην του εκάστοτε προέδρου μας. Αυτόν που θέλει πραγματικά ο Έρτογαν δεν είναι αυτόν που θέλουμεν εμείς. Πως εξηγείς όταν λαλεί "αν θέλει η Ευρώπη την Κύπρον να δώκει γαίμαν ηρώων όπως έδωκεν η Τουρκία τζ̆αι να την πιάσει;" Είναι για να πελλάνεις δηλαδή. Μόνον αν του μυρίσουν τα κάζια, που ξέρει ότι χωρίς ειρήνην δεν μπορεί να τα ντζ̆ίσει, έχουμεν κάποιαν ελπίδαν να ξηχάσει το γαίμαν "ηρώων". Διότι για τα λεφτά που θα κάτσει πούγκαν το συνάφιν του τζ̆αι οι γαμπούες του, ξηχάννει τζ̆αι τ΄αδέρκια του τούτος. Η δημοκρατία τζ̆αι η Ευρωπαϊκή πορεία είπεν το: εν τραμ που φκαίννεις πάνω για να πάεις τζ̆ει που θέλεις τζ̆αι κατεβαίννεις στον σταθμόν που σε βολεύκει. Όσοι εθέλαν πραγματικά λύσην μες το AKP διότι ήταν ορθολογιστές εξοράτισεν τους τζ̆αι έβαλεν τους π περιθώριον (Γκιούλ, Νταβούτογλου, Αριτς...) Τωρά εν με τους εθνικιστές τζ̆αι έπιασεν τζ̆αι τζ̆είνος τον εθνικιστικόν λόγον για να τους αρέσκει. Εν ο Νταβούτογλου που έταξεν του Άντρου ότι εν να φύει τα στρατεύματα διότι εν τζ̆αι προς το σσυφφέρον τους Πούντον; Έφαν τον η μαρμάγκα. Τζ̆αι έμεινεν τζ̆αι του ΑΚΕΛ η χαρά της παροδικής ελπίδας πως ήρτεν η ώρα. Δεν έχουμεν δυνατότηταν δράσης σε προβλήματα που ξεπερνούν τες δυνάμεις μας. Η πολιτική του Αναστασιάδη να το κολοκυνθίζει εν οικολογική. Δεν σκοτώννει την ελπίδαν, δεν κλείει παράθυρα τζ̆αι πόρτες. Τί να κάμει; Να δεχτεί τες προτάσεις που έβαλεν στο τραπέζιν ο Ακκιντζ̆ί; Εθκιάβασες τες; Εγώ δεν δέχουμαι τζ̆αι πιάννω το ρίσκον του κόστους που μας χρεώννει η πάροδος του χρόνου, παρά να πάρω το ρίσκον να βρεθώ μες σε μιαν τύρβην ερτογανικής αποσταθεροποίησης. Αυτός ο σουλτάνος θα φάει την κκελλέν του όπως ούλλοι οι δικτάτορες. Ξέρεις έναν που τον δοξάζει ο λαός του; (Χίτλερ, Στάλιν, Σάχης, Παπαδόπουλλος, Σαλαζάρ, Πινοσ̆έ, Φράγκο). Μόνον τον Γρίβαν δοξάζουν οι Κυπραίοι αλλά δεν εκυβέρνησεν. Να την φάει μόνος του (την κκελλέν του). Θέλει προσοχήν να μεν ηβρεθούμεν τζ̆αι μεις τζ̆αι οι συτζ̆ιές που μας εμείναν μέσα. Όταν δεν μπορείς να δράσεις τραβά μεγάλον σκόρσον το νευρικόν σου σύστημαν. Το απόδειξεν εργαστηριακά ο Ενρί Λαμπορίτ που το πεήντα (αν τύχει τζ̆αι έβρεις με υπότιτλους mon oncle d'amérique de Henri Laborit είναι chef d'oeuvre της επιστήμης της εποχής του). Υποβάλλεις τον υποθάλαμον του εγγεφάλου σου σε inhibition of action (inhibition de l'action αν το μεταφράζω καλά) τζ̆αι είναι πολλά κακόν για τον οργανισμόν. Μπροστά στην δικτατορίαν που δρατζ̆ιάζει μες την λακάνην του δεντρού Κύπρος ΔΕΝ ΜΠΟΡΟΥΜΕΝ ΝΑ ΚΑΜΟΥΜΕΝ ΠΟΛΛΑ ΤΩΡΑ. Αυτόν δημιουργεί πολλά τοξικά μες το νευρικόν σύστημαν του σκευτόμενου αθρώπου. Η μόνη διέξοδος είναι η **φυγή**. Εντάξει, τζ̆αι η κουλτούρα, αλλά για τους ορθολογιστές που αισθάνονται τζ̆αι εν ατάλαντοι, μόνον η φύση ένει. Φύγή όμως μες την **δράσην**, όι μες την αποστασιοποίησην. Η φυγή μες την οικολογίαν κρατώντας τους στόχους για επανένωσην στην σφαίραν του ουτοπικού ονείρου εν η πιό υγειής δράση σήμμερα. Η συτζ̆ιά σου εφορτώθην ματζ̆ήλες τωρά. Είδες τί καλόν δεντρόν που είναι; Παράγει τζ̆αι την άννοιξην, παράγει τζ̆αι του Ιούλην Άουστον άμαν του καλοφέρνεσαι. Ταΐζει πουλιά τζ̆αι γλυκανίσκει την γεύσην τζ̆αι την ψυσ̆ήν των αθρώπων όταν τα άλλα δεντρά δεν παράγουν τίποτε. Συμβάλλει στην συνεχόμενην ύπαρξην φαγιού για έναν σωρόν όντα που τρώσιν φρούτα. Πουλλούθκια, νυχτοπάππαρους. Ξέρεις το ότι καμιάν οχτακοσιάν νυχτοπάππαροι εμείνασιν; Εν το μόνον θυλαστικόν που πετά στον τόπον μας τζ̆αι η Κύπρος εν η μόνη χώρα όπου εμπόρεσεν να επιβιώσει μέχρι τες μέρες μας. Σάσε τες συτζ̆ιές σου τζ̆αι μόνον καλόν κάμνεις, τζ̆αι σε σένα, τζ̆αι στους αθρώπους που αγαπάς, τζ̆αι στους νυχτοπάππαρους που δεν τους αγαπά σχεδόν κανένας. Ούτε καν οι οικολόγοι της πολιτικής στην πραγματικότηταν, διότι έχουν άλλες ασχολείες με τες εκλογές, με την εθνικοφροσύνην, με τους λαϊκισμούς για να συνάξουν ψήφους να επιβιώσει ο μισοδότζ̆ιν ναρκισσισμός τους. Οι συτζ̆ιές σου εν ένας τομέας που μπόρεις να **δράσεις**. Τον Έρτογαν τζ̆αι τον Ακκιντζ̆ίν άφης τους του Αναστασιάδη. Για αυτόν πληρώννεται τζ̆αι αυτόν τον διασκεδάζει. Σύναξε καμπόσες, ποτζ̆είνα τα μωρά που εγέμωσεν η λακάνη σου, τζ̆αι φύτεψε τες με τα κοπελλούθκια σου - αν σου κλουθούν ακόμα- σε τόπον που δεν θα ενοχλήσουν κανέναν να πα να τες φκάλει. Σίουρα θα ωφελέσουν πολλήν κόσμον στην μικρήν τους ζωήν. Βάλε τζ̆αι καμπόσες με σε ττενεκκούθκια τζ̆αι χάρις τες σε φίλους. Δεν το κόφκει ο νους του κόσμου ούλλου να φυτεύκει συτζιές να έχουν να τρων τζ̆αι τα πουλιά. Δεν θέλουν πότισμαν πιλέ. Τζ̆αι πον να πεθάνεις κάποτε, θα πααίννουν να τες θωρούν τζ̆αι τα παιθκιά σου πον να τες φυτέψετε μαζίν τζ̆αι θα μαλαθκιανίσει η ψυσιή τους πουν να νοιώθουν την αγάπην με την οποίαν τους λούννεις τωρά. Μπορεί τζ̆αι να μεν έχουν άλλην πον να μεγαλώσουν.  
  
Άτε, πάω να ασχοληθώ τζ̆αι γώ με τα σμέουρα μου που τα επαραμέλησα. Τζ̆αι με την Κκεραζιάν που άθθισεν τζ̆αι πρέπει να της βάλω χαρτίν με κόλλαν να μεν ηφκαίννουν που τον κορμόν πάνω οι λυμπούροι να της κουβαλούν ψώραν πας τες μούττες. Είναι μιτσ̆ια ακόμα να αντέχει τόσην πολλήν ψόραν τζ̆αι θέλει βοήθειαν που τους αθρώπους για να αντεπεξέλθει με τους λιμπούρους. Ελοάρκαζα να περάσω την Κυριακήν στο κκομπιούτερ, αλλά θκιαβάζοντας το κείμενον σου, άλλαξεν η όρεξη μου τζ̆αι θέλω να πάω έξω. Έσ̆ει τζ̆αι ωραίον νήλλιον. Εχτές είδα μιαν μικρήν [Cyanistes caeruleus](http://www.oiseaux.net/oiseaux/mesange.bleue.html) που εξηπούλιασεν που την φωλιάν που εκρέμμασα πας την μηλιάν τζ̆αι έκραζεν τους γονιούς της να της δώκουν κανέναν σκουλουκούιν. Εξηπουλιάσαν τζ̆αι καμπόσες [μαυρότζ̆ικλες](http://www.oiseaux.net/oiseaux/merle.noir.html) αλλά είναι ακόμα στην γύστην. Τους [phoenicurus phoenicurus](http://www.oiseaux.net/oiseaux/rougequeue.a.front.blanc.html) καρτερώ τους κόμα. Έβαλα σου τζ̆αι λινκ να ακούσεις το τζ̆ελάδιμαν τους που ακούω που το παράθυρον τωρά που σου γράφω. Άτε πάω έξω. Για την λύσην τζ̆αι την επανένωσην, θα γινεί όταν θα έρτει η ώρα της. Ο μόνος κίνδυνος να μεν έρτει ποττέ, είναι να απογοητευτούμεν τζ̆αι να τα ξαπολύσουμεν.  
  

[![](https://blogger.googleusercontent.com/img/b/R29vZ2xl/AVvXsEhvmE_sl6POk6dlj34BxUBt9gYVPYpuzwrHqofReONDa6nsqWmKbUCB3h957-PljygV2JPIiZSV6DeTyF2R8hnz0HD7GjtP7MVQW_wjK-bBiTIFiz6blPgTp7uaEJNYYhYH0biKhiCcxZM/s320/Capture+d%25E2%2580%2599e%25CC%2581cran+2017-04-23+a%25CC%2580+12.45.45.png)](https://blogger.googleusercontent.com/img/b/R29vZ2xl/AVvXsEhvmE_sl6POk6dlj34BxUBt9gYVPYpuzwrHqofReONDa6nsqWmKbUCB3h957-PljygV2JPIiZSV6DeTyF2R8hnz0HD7GjtP7MVQW_wjK-bBiTIFiz6blPgTp7uaEJNYYhYH0biKhiCcxZM/s1600/Capture+d%25E2%2580%2599e%25CC%2581cran+2017-04-23+a%25CC%2580+12.45.45.png)

_Το δεντρόν δίπλα που την αθθισμένην κκεραζιάν (πρώτην χρονιάν φορτώννεται αθθούς, τώρα να δούμεν καρπόν) εν μια αρκοτριανταφυλιά (rosa canina) της οποίας τον σπόρον κάποιον πουλλίν έσ̆ιεσεν μες τον κήπον. Τον σιειμώναν, μες τες πιο ψυχρές μέρες που ούλλα ήταν κάτω που το σιόνιν έτρεφεν τες μαυρότζ̆ικλες που δεν είχαν τίποτε άλλον να φάσιν, τζ̆αι που στην αστοσιάν φελά τζ̆αι το [cynorodon](https://en.wikipedia.org/wiki/Rose_hip)_
