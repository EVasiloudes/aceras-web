---
title: 'Για την Κυρίαν Ειρηνούλλαν'
date: 2008-12-28T23:34:00.006+01:00
draft: false
url: 
tags:
  - Blogger Archive
categories: Παλιά
---

[![](https://blogger.googleusercontent.com/img/b/R29vZ2xl/AVvXsEiffC6XG7Xf_pw9L7s7cxnRnKVquBkOvjph4-dBmqMchIWAm781ycA9an4Y9CApBpIF9SgfZetqXNJubrUCUNL8l9v4AuvkKujXX74tlZn9ZWEqZYsUkwCEMFPnjKudtU212zbCby-kKSs/s400/refugee+1c+stamp+cyprus+1.jpg)](https://blogger.googleusercontent.com/img/b/R29vZ2xl/AVvXsEiffC6XG7Xf_pw9L7s7cxnRnKVquBkOvjph4-dBmqMchIWAm781ycA9an4Y9CApBpIF9SgfZetqXNJubrUCUNL8l9v4AuvkKujXX74tlZn9ZWEqZYsUkwCEMFPnjKudtU212zbCby-kKSs/s1600-h/refugee+1c+stamp+cyprus+1.jpg)  
  
Ήταν κοντά Χριστούγεννα μετά την εισβολήν. Τέσσερεις μήνες έσσω των πλασμάτων των ξένων αρκέψαν να είναι βαρετοί. O Πάτερ που μας εφιλοξέναν στο ορεινόν χωρκόν της Πιτσιλιάς δεν έχανεν της αισιοδοξίαν του τζιαι κάθε νύχταν πριν να φάμεν ούλλοι μαζίν, επροσεύχετουν να λυθεί το κυπριακόν τζιαι να πάμεν έσσω μας. Ακόμα οι ευτζιές του εν επιάασιν.  
  
Εσιειμώνιασεν τζιαι τα πράματα εν ελαλούσαν να στρώσουν. Ο πατέρας μου ανακαίνισεν έναν σταύλον εγκαταλελειμμενον που είχεν ένας γείτος του Παπά. Έβαλεν νερόν, εστήσεν πρόχειρα έναν αποπατίν, τζιαι εμεγαλώσεν τζιαι τον σπίλιον στον πίσω τοίχον του στάυλου προς το βουνόν. Εβάλεν τζιαι μιαν τσιμινιάν να μεν ιψοφίσουμεν που το σιόνιν τζιαι που την υγρασίαν. Τα βαρωσιώτικα εν έν μαθημένα του σιονιού. Οι μιτσιοί εμεινίσκαμεν τζιαι οι 4 μες τον σπήλιον. Ετζοιμούμαστιν πόθκια σιέρκα πας σε δκυό καρκόλες στρατιωτικές σιερένες. Δουλειά ακόμα εν εβρέθην για τον παπάν μου. Επήεννεν τζιαι έκαμνεν κάτι κουτσοούλια στα περβολούθκια τους Πίτσιλλους. Άννοιεν λαούμια, εκαθάριζεν κανέναν λάκκον, επιδιόρθωννεν κανέναν αλακάτιν. Καλά πλάσματα τζιαι φιλόξενα οι ορεινοί, παρόλον που παίζουν την μπακκίραν με τον πιστολόγγον. Μάλλον θα εν που την φτώσιαν.  
  
Ο Ερυθρός Σταυρός οργάνωννεν διανομήν πατανιών τζιαι ρούχων. Όπως αποχτήσαμεν τζιουνούρκον κονάτζιν, εγρειάζουνταν οι πατανίες. Είχαμεν τζιαι μέσον τζιαι εμπορούσαμεν να θκιαλέξουμεν που τους πρώτους τζιαι να πιάουμεν βραστικές. Η μαφία η εοκαβητατζιήτικη εξαφανίστηκεν τζιαι σε ελάχιστες εφτομάδες ετεθήκαν σε λειτουργείαν άλλα κυκλώματα τοπικών παραγόντων. Σε λλίες μέρες επέστρεφεν τζιαι ο Μακάριος. Ελαλούσαν ότι μόλις έρτει εν να πάμεν έσσω μας. Οι Μακαριακοί επιάχαν το πάνω σιέριν. Τωρά εν τζιείνοι που ελέγχαν τζιαι τον Ερυθρόν Σταυρόν τζιαι την μέριμναν. Ως πολλάτε, να πιάχουμεν τζιαι μεις καμιάν πατανίαν που βράζει.  
  
Τα μωρά εδικαιούμαστιν χριστουγενιάτικα δέμματα που επέψαν οικογένειες που την Ελλάδαν. Εδώκαν μας τζιαι που έναν σακκούιν μάλλενον να βράζουμεν. Είχαμεν προτεραιότηταν λόγω του ότι εκατοικούσαμεν στα ορεινά.  
  
Η μάνα μου ήβρεν έναν πανωφόριν σταχτορόζ. Αθθημούμαι το σαν τωρά. Είσιεν κάτι πέττα μεγάλα τζιαι κάτι πούντζιες εξωτερικές. Η γεναίκα που το έπεψεν πρέπει να μεν ήταν τζιαι πολλά εχούμενη αλλά είσιεν καλόν γούστον. Τα πανωφόρκα των κυριών της υψηλής κοινωνίας επιάαν τα οι γεναίτζιες των μακαριακών των δεξιών που ήταν που τους πόσσω μες την μέριμναν. Εμεις που ήμαστιν μακαριακοί αριστεροί είχαμεν την δεύτερην επιλογήν. Οι γριβικοί επιάνναν ότι ποκλάουρον εμείνισκεν στην τρίτην επιλογήν.  
  
Μόλις ήρταμεν έσσω που την διανομήν ρούχων επροβάραμεν ούλλοι τες πουλουστρένες μας. Μόλις εφόρησεν η μάνα μου το πανωφόριν τζιαι έβαλεν το σιαίριν της μες την πούγκαν ήβρεν μιαν κολλούν.  
  
Ειρηνούλλα ΧΧΧ  
Απόμερον Χωρίον  
Ακριτικόν Μεγαλονήσιν  
Ελλάς.  
  
Αμέσως η μάνα μου έγραψεν χριστουγενιάτικην κάρταν τζιαι ευχαρίστησεν την κυρίαν που έπεψεν το πανωφόριν της σε κάποιαν που το είχεν ανάγγην. Σαν απάντησην, η κυρία Ειρηνούλλα έπεψεν μας μερικά χιλιόδραχμα χωσμένα σε μια κάρταν. Που τότες, έπεμπεν μας για καμπόσα χρόνια δώρον κάθε γιορτές. Έν τζιαι ήταν τα πολλά τα ριάλια, αλλά ίντα ανακούφιση να ξέρεις ότι κάπου έχει πλάσματα σπλαχνικά που καταλάβουν τον πόνον του πρόσφυγα. Μετά, μέσα στην δεκαετίαν του ενενήντα ήρτεν τζιαι στην Κύπρον τζιαι εγνωρίσαμεν την τζιαι που κοντά.  
  
Κοντά χριστούγεννα 2008  
  
Η κυρία Ειρηνούλλα τηλεφωνά πνιγμένη στους λυγμούς.  
  
— “Είναι η σειρά μας να γίνουμε πρόσφυγες. Ο άνδρας μου ήτανε πλοίαρχος και λόγω ηλικίας δεν έχει το δικαίωμα να ανανεώσει την άδεια εξασκήσεως επαγγέλματος. Ανοίξαμε ένα μαγαζάκι στο χωριό για να τα βγάζουμε πέρα αλλά δεν δούλεψε. Στο χωριό λίγος κόσμος έμεινε και το μαγαζί δεν δουλεύει όσο νομίζαμε. Βγάλαμε πτώχευση και τώρα μας απειλεί η τράπεζα να μας πωλήσει το σπίτι. Σας παρακαλούμε, η μόνη μας ελπίδα να μην μείνουμε ξεσπίτωτοι είναι να μπορέσει ο άνδρας μου να ανανεώσει ακόμα λίγα χρόνια την άδεια του. Κοιτάξετε σας παρακαλούμε, ίσως οι κανονισμοί στην Κύπρο του επιτρέπουν να την ανανεώσει και να δουλέψει ακόμα λίγα χρόνια.”  
  
Κοίταξε την ειρωνίαν της τύχης. Ήρτεν η σειρά μας να βοηθήσουμεν πρόσφυγες τζιείνους που μας εβοήθησαν όταν είμαστιν εμείς. Τίποτε έν γίνεται, είπεν μου η μάνα μου στο τηλέφωνο. Επέψαμεν τους μισήν σύνταξην του Δετζιέβρη να περάσουν τα πλάσματα χριστούγεννα. Εμείς έχουμεν τζιαι οικονομίες τζιαι εν να περάσουμεν.  
  
Η προσφυγιά της κυρίας Ειρηνούλλας είναι 100 φορές πιό βασανιστική που την δικήν μας. Δεν είναι Τούρτζιοι που την εκδιώκουν που το σπίτιν της. Είναι οι Έλληνες. Θα μου πείτε, ας μεν το υποθήκευκεν. Έτσι είναι οι νόμοι της ελεύθερης οικονομίας. Είσαι ελέυθερος να κάμεις επιχείρησην. Άμαν ιφκάλεις παττιρτίν, χάννεις ότι έχεις. Είναι ο νόμος που καθαρίζει τες μη βιώσιμες επιχειρήσεις. Οι ίδιες τράπεζες όμως που θα πουλήσουν το σπίτιν της κυρίας Ειρηνούλλας διότι επάττησεν, όταν κινδυνεύουν να παττήσουν τζιείνες λόγω κακοδιαχείρησης, βουρά η πολιτεία να τες σώσει. Το ανάμισι δισεκατομύριον που εξιπούντζιασεν το κυπριακόν κράτος που τους φόρους μας για σωσίβιον προς το τραπεζιτικόν σύστημαν αναλογεί κάπου σε 180€ κατα κέφαλήν. Μισήν σύνταξην ο κάθε Κυπραίος για να σώσει τες τράπεζες. Την κυρίαν Ειρηνούλλαν ποιός μπορεί να την βοηθήσει; Η μισή σύνταξη που της έπεψεν η φίλη της που την Κύπρον, ούτε χριστούγεννα δεν την κανεί να φκάλει, όχι να σώσει το σπίτιν της που τον πλειστηριασμόν.  
  
Ο κύριος Πουργουρίδης είπεν μιαν μεγάλην κουβένταν προχτές. Μιλώ λέει για τα δημόσια και απελπίζομαι. Οι νόμοι ισχύουν για αθερίνες, όχι για καρχαρίες.  
  
Καλές γιορτές κυρία Ειρηνούλα τζιαι μακάρι να εμπορούσαμεν να σου ζεστάνουμεν την καρκιάν όσον μας εζέστανες εσύ τζιείνον τον σιειμώναν του 1974. Τζιαι που ξέρεις, όταν με τον νέον χρόνον ξαναρκέψουν οι μιτσιοί την εξέγερσην, μπορεί να κρούσουν τζιαι την τράπεζαν, τζιαι τους νόμους που της επιτρέπουν να σας προσφυγέψει. Ίσως έτσι γλύτώσετε την προσφυγιάν. Τι να σου πω άλλον. Έκοψες αθερίνα.
