---
title: 'Σήμερα δεν θα γράψω. Αρκεί να αντιγράψω'
date: 2008-05-09T08:45:00.002+01:00
draft: false
url: 
tags:
  - Blogger Archive
categories: Παλιά
---

Υπέρτατη πράξη ανθρωπιάςΤην ώρα που η ζωή του 22χρονου Ανδρέα Νικολάου -ο οποίος τραυματίστηκε κρίσιμα σε τροχαίο δυστύχημα την περασμένη βδομάδα- χανόταν, οι τραγικοί γονείς του προχώρησαν στην υπέρτατη πράξη ανθρωπιάς: Συναίνεσαν στη δωρεά των οργάνων του παιδιού τους, δίνοντας ζωή σε άλλους πέντε ανθρώπους. Λήπτης της καρδιάς του άτυχου Ανδρέα, είναι νεαρός Κύπριος, ο 21χρονος Ανδρέας Κωνσταντίνου, ο οποίος νοσηλεύεται στο Ωνάσειο Καρδιοχειρουργικό Κέντρο της Αθήνας. Η επέμβαση διενεργήθηκε με επιτυχία χθες και η οικογένεια του Κωνσταντίνου απευθύνει θερμές ευχαριστίες στους γονείς του Ανδρέα Νικολάου. «Μια μάνα κλαίει για το παιδί της, μια άλλη μάνα χαίρεται για το παιδί της. Είναι τραγικό αυτό να το λέμε, αλλά δυστυχώς συμβαίνουν αυτά», είπε η μητέρα του 21χρονου, Ζωή Στυλιανού, προσθέτοντας πως η μητέρα του Ανδρέα Νικολάου είναι παράδειγμα προς μίμηση.  
  
Οκτώ ώρες, είπε η κ. Στυλιανού, διήρκεσε η εγχείρηση μεταμόσχευσης του γιου της και άλλες 5 ώρες προηγουμένως η διαδικασία αποσύνδεσης από το μηχάνημα αμφικοιλιακής υποστήριξης της καρδιάς. Τώρα περιμένουμε, ανέφερε η κ. Στυλιανού. «Δεν ξέρουμε αν θα ξυπνήσει αύριο (σήμερα) και πώς θα είναι. Περιμένουμε...». Οι πνεύμονες του άτυχου Ανδρέα δόθηκαν σε Ελλαδίτη ηλικίας 38 ετών ο οποίος νοσηλεύεται επίσης στο Ωνάσειο. Στο Παρασκευαΐδειο Μεταμοσχευτικό Κέντρο έγινε χθες η μεταμόσχευση των νεφρών του Ανδρέα σε ένα 60χρονο άνδρα και σε μια τυφλή γυναίκα ηλικίας 55 ετών. Το συκώτι του έχει μεταφερθεί για μεταμόσχευση στο Ισραήλ.  
  
(από την εφημερίδα Χαραυγή)
